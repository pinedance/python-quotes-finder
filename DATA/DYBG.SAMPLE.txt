身形
形氣之始
乾鑿度云。天形出乎乾。有太易太初太始太素。夫太易者未見氣也。太初者氣之始也。太始者形之始也。太素者質之始也。形氣已具而痾。痾者瘵。瘵者病。病由是萌生焉。人生從乎太易。病從乎太素。
參同契註曰。形氣未具曰鴻濛。具而未離曰混淪。易曰。易有太極。是生兩儀。易猶鴻濛也。太極猶混淪也。乾坤者太極之變也。合之爲太極。分之爲乾坤。故合乾坤而言之謂之混淪。分乾坤而言之謂之天地。列子曰。太初氣之始也。太始形之始也。亦類此。
胎孕之始
聖惠方曰。天地之精氣化萬物之形。父之精氣爲魂。母之精氣爲魄。一月懷其胎如酪。二月成其果而果李相似。三月有形像。四月男女分。五月筋骨成。六月鬢髮生。七月遊其魂而能動右手。八月遊其魄而能動左手。九月三轉身。十月滿足。母子分解。其中有延月而生者富貴而壽。有月不足者貧賤而夭。
上陽子曰。人初受氣也。九日而陰陽大定。四十九日而始胎。然後七日而一變。故滿三百有六日者。滿二百九十六日者。皆上器也。有二百八十六日者。二百六十六日者。中器也。有二百五十六日者。二百四十六日者。下器也。蓋天干甲必合己而方生。地支丑必合子而方育。自非天地合德。則人必不生也。故云。九月神布氣滿而胎完。亦云。十月懷胎也。此天地之德合於氣而後生也。
四大成形
釋氏論曰。地水火風和合成人。筋骨肌肉皆屬乎地。精血津液皆屬乎水。呼吸溫煖皆屬乎火。靈明活動皆屬乎風。是以風止則氣絶。火去則身冷。水竭則無血。土散則身裂。
上陽子曰。髮齒骨甲假之于地。涕精血液假之于水。溫煖燥熱假之于火。靈明活動假之于風。四大假合而生也。地之盛也骨如金。水之盛也精如玉。火之盛也氣如雲。風之盛也智如神。
人氣盛衰
靈樞經曰。黃帝問氣之盛衰。岐伯對曰。人生十歲。五藏始定。血氣始通。眞氣在下。故好走。二十歲。血氣始盛。肌肉方長。故好趨。三十歲。五藏大定。肌肉堅固。血脈盛滿。故好步。四十歲。五藏六府十二經脈。皆太盛以平定。腠理始疎。榮華頹落。髮鬢斑白。氣血平盛而不搖。故好坐。五十歲。肝氣始衰。肝葉始薄。膽汁始減。故目視不明。六十歲。心氣始衰。善憂悲。血氣解墮。故好臥。七十歲。脾氣虛。故皮膚枯。八十歲。肺氣衰。魄離。故言善誤。九十歲。腎氣焦。四藏經脈空虛。百歲。五藏皆虛。神氣乃去。形骸獨居而終矣。
素問曰。人年四十。陰氣自半也。起居衰矣。年五十。體重。耳目不聰明矣。年六十。陰痿。氣太衰。九竅不利。下虛上實。涕泣俱出矣。
年老無子
素問曰。黃帝曰。人年老而無子者。材力盡耶。將天數然也。岐伯對曰。女子七歲。腎氣盛。齒更髮長。二七而天癸至。任脈通。大衝脈盛。月事以時下。故有子。三七。腎氣平均。故眞牙生而長極。四七。筋骨堅。髮長極。身體盛壯。五七。陽明脈衰。面始焦。髮始墮。六七。三陽脈衰於上。面皆焦。髮始白。七七。任脈虛。大衝脈衰少。天癸竭。地道不通。故形壞而無子也。丈夫八歲。腎氣實。髮長齒更。二八。腎氣盛。天癸至。精氣溢瀉。陰陽和。故能有子。三八。腎氣平均。筋骨勁强。故眞牙生而長極。四八。筋骨隆盛。肌肉滿壯。五八。腎氣衰。髮墮齒枯。六八。陽氣衰竭於上。面焦。髮鬢斑白。七八。肝氣衰。筋不能動。天癸竭。精少。腎藏衰。形體皆極。八八則齒髮去。腎者主水。受五藏六府之精而藏之。故五藏盛乃能瀉。今五藏皆衰。筋骨解墮。天癸盡矣。故髮鬢白。身體重。行步不正而無子耳。
壽夭之異
素問曰。黃帝曰。余聞上古之人。春秋皆度百歲。而動作不衰。今時之人。年半百而動作皆衰者。時世異耶。人將失之耶。岐伯對曰。上古之人。其知道者。法於陰陽。和於術數。飮食有節。起居有常。不妄作勞。故能形與神俱。而盡終其天年。度百歲乃去。今時之人則不然。以酒爲漿。以妄爲常。醉以入房。以慾竭其精。以耗散其眞。不知持滿。不時御神。務快其心。逆於生樂。起居無節。故半百而衰也。
虞摶曰。人之壽夭。各有天命存焉。夫所謂天命者。天地父母之元氣也。父爲天。母爲地。父精母血。盛衰不同。故人之壽夭亦異。其有生之初。受氣之兩盛者。當得上中之壽。受氣之偏盛者。當得中下之壽。受氣之兩衰者。能保養。僅得下壽。不然。多夭折。雖然。或風寒暑濕之感於外。飢飽勞役之傷乎內。豈能一一盡乎所稟之元氣也。故上古聖人。嘗百草。製醫藥。乃欲扶植乎生民。各得盡其天年也。傳曰。修身以竢命而已。必須盡人事以副天意。則凶者化吉。亡者得存。未嘗令人委之於天命也。是故醫者。可以通神明而權造化。能使夭者壽。而壽者仙。醫道其可廢乎。
形氣定壽夭
靈樞經曰。形與氣相任則壽。不相任則夭。皮與肉相果則壽。不相果則夭。血氣經絡勝形則壽。不勝形則夭。形充而皮膚緩者則壽。形充而皮膚急者則夭。形充而脈堅大者順也。形充而脈小以弱者氣衰。氣衰則危矣。形充而顴不起者骨小。骨小而夭矣。形充而大肉䐃堅而有分者肉堅。肉堅則壽矣。形充而大肉無分理不堅者肉脆。肉脆則夭矣。
類纂曰。穀氣勝元氣。其人肥而不壽。元氣勝穀氣。其人瘦而壽。
虞摶曰。性急脈亦急。性緩脈亦緩。大抵脈緩而遲者多壽。脈急而數者多夭。內經曰。根于中者。命曰神機。神去則機息。蓋氣血者。人身之神也。脈急數者。氣血易虧而神機易息。故多夭。脈遲緩者。氣血和平而神機難損。故多壽。先哲論江海之潮。則天地之呼吸。晝夜只二升二降而已。人之呼吸。晝夜一萬三千五百息。故天地之壽攸久而無窮。人之壽延者數亦不滿百也。
人身猶一國
抱朴子曰。一人之身。一國之象也。胸腹之位。猶宮室也。四肢之別。猶郊境也。骨節之分。猶百官也。神猶君也。血猶臣也。氣猶民也。知治身則能治國矣。夫愛其民。所以安其國。惜其氣。所以全其身。民散則國亡。氣竭則身死。死者不可生也。亡者不可全也。是以至人消未起之患。治未病之疾。醫之於無事之前。不追於旣逝之後。夫人難養而易危。氣難淸而易濁。故能審威德。所以保社稷。割嗜慾。所以固血氣。然後眞一存焉。三一守焉。百病却焉。年壽延焉。
素問曰。心者。君主之官。神明出焉。肺者。相傅之官。治節出焉。肝者。將軍之官。謀慮出焉。膽者。中正之官。決斷出焉。膻中者。臣使之官。喜樂出焉。脾胃者。倉稟之官。五味出焉。大腸者。傳導之官。變化出焉。小腸者。受盛之官。化物出焉。腎者。作强之官。伎巧出焉。三焦者。決瀆之官。水道出焉。膀胱者。州都之官。津液藏焉。氣化則能出矣。凡此十二官者。不得相失也。故主明則下安。以此養生則壽。沒世不殆。以爲天下則大昌。主不明則十二官危。使道閉塞而不通。形乃大傷。以此養生則殃。以爲天下者其宗大危。戒之戒之。
丹田有三
仙經曰。腦爲髓海。上丹田。心爲絳宮。中丹田。臍下三寸。爲下丹田。下丹田。藏精之府也。中丹田。藏神之府也。上丹田。藏氣之府也。
悟眞篇註曰。人之一身。稟天地之秀氣而有生。託陰陽陶鑄而成形。故一身之中。以精氣神爲主。神生於氣。氣生於精。故修眞之士。若執己身而修之。無過煉治精氣神三物已。
邵康節曰。神統於心。氣統於腎。形統於首。形氣交而神主乎其中。三才之道也。
背有三關
仙經曰。背後有三關。腦後曰玉枕關。夾脊曰轆轤關。水火之際曰尾閭關。皆精氣升降往來之道路也。若得斗柄之機斡運。則上下循環如天河之流轉也。
翠虛篇曰。採之煉之未片餉。一氣眇眇通三關。三關來往氣無窮。一道白脈朝泥丸。泥丸之上紫金鼎。鼎中一塊紫金團。化爲玉漿流入口。香甜淸爽遍舌端。
參同契註曰。人身氣血。往來循環于上下。晝夜不停。猶江河之水。東流至于海而不竭。殊不知名山大川孔穴皆相通也。水由地中行。蓋循環相往來也。日月之行亦然。
保養精氣神
臞仙曰。精者身之本。氣者神之主。形者神之宅也。故神太用則歇。精太用則竭。氣太勞則絶。是以人之生者神也。形之托者氣也。若氣衰則形耗。而欲長生者未之聞也。夫有者因無而生焉。形者須神而立焉。有者無之舘。形者神之宅也。倘不全宅以安生。修身以養神。則不免於氣散歸空。遊魂爲變。方之於燭。燭盡則火不居。譬之於堤。堤壞則水不存矣。夫魂者陽也。魄者陰也。神能服氣。形能食味。氣淸則神爽。形勞則氣濁。服氣者。千百不死。故身飛於天。食穀者。千百皆死。故形歸於地。人之死也。魂飛於天。魄落於泉。水火分散。各歸本源。生則同體。死則相損。飛沈各異。稟之自然。譬如一根之木。以火焚之。煙則上升。灰則下沈。亦自然之理也。夫神明者生化之本。精氣者萬物之體。全其形則生。養其精氣則性命長存矣。
古有眞人至人聖人賢人
黃帝曰。余聞上古有眞人者。提挈天地。把握陰陽。呼吸精氣。獨立守神。肌肉若一。故能壽弊天地。無有終時。此其道生。中古之時。有至人者。淳德全道。和於陰陽。調於四時。去世離俗。積精全神。游行天地之間。視聽八遠之外。此蓋益其壽命而强者也。亦歸於眞人。其次有聖人者。處天地之和。從八風之理。適嗜慾於世俗之間。無恚嗔之心。行不欲離於世。擧不欲觀於俗。外不勞形於事。內無思想之患。以恬愉爲務。以自得爲功。形體不弊。精神不散。亦可以百數。其次有賢人者。法則天地。象似日月。辨列星辰。逆從陰陽。分別四時。將從上古合同於道。亦可使益壽而有極時。內經。
論上古天眞
夫上古聖人之敎下也。皆謂之虛邪賊風。避之有時。恬憺虛無。眞氣從之。精神內守。病安從來。是以志閑而少慾。心安而不懼。形勞而不倦。氣從以順。各從其欲。皆得所願。故美其食。任其服。樂其俗。高下不相慕。其民故曰朴。是以嗜慾不能勞其目。淫邪不能惑其心。愚智賢不肖不懼於物。故合於道。所以能年皆度百歲而動作不衰者。以其德全不危也。內經。
四氣調神
春三月。此謂發陳。天地俱生。萬物以榮。夜臥早起。廣步於庭。被髮緩形。以使志生。生而勿殺。予而勿奪。賞而勿罰。此春氣之應。養生之道也。逆之則傷肝。夏爲寒變。奉長者少。夏三月。此謂蕃秀。天地氣交。萬物華實。夜臥早起。無厭於日。使志無怒。使華英成秀。使氣得泄。若所愛在外。此夏氣之應。養長之道也。逆之則傷心。秋爲痎瘧。奉收者少。冬至重病。秋三月。此謂容平。天氣以急。地氣以明。早臥早起。與鷄俱興。使志安寧。以緩秋刑。收斂神氣。使秋氣平。無外其志。使肺氣淸。此秋氣之應。養收之道也。逆之則傷肺。冬爲飱泄。奉藏者少。冬三月。此謂閉藏。水氷地坼。無擾乎陽。早臥晩起。必待日光。使志若伏若匿。若有私意。若已有得。去寒就溫。無泄皮膚。使氣亟奪。此冬氣之應。養藏之道也。逆之則傷腎。春爲痿厥。奉生者少。夫四時陰陽者。萬物之根本也。所以聖人春夏養陽。秋冬養陰。以從其根。故與萬物沈浮於生長之門。逆其根則伐其本。壞其眞矣。故陰陽四時者。萬物之終始也。死生之本也。逆之則災害生。從之則苛疾不起。是謂得道。內經。
以道療病
臞仙曰。古之神聖之醫。能療人之心。預使不致於有疾。今之醫者。惟知療人之疾而不知療人之心。是猶捨本逐末。不窮其源而攻其流。欲求疾愈。不亦愚乎。雖一時僥倖而安之。此則世俗之庸醫。不足取也。太白眞人曰。欲治其疾。先治其心。必正其心。乃資於道。使病者盡去心中疑慮思想。一切妄念。一切不平。一切人我。悔悟平生所爲過惡。便當放下身心。以我之天而合所事之天。久之。遂凝於神。則自然心君泰寧。性地和平。知世間萬事皆是空虛。終日營爲皆是妄想。知我身皆是虛幻。禍福皆是無有。生死皆是一夢。慨然領悟。頓然解釋。則心地自然淸淨。疾病自然安痊。能如是。則藥未到口。病已忘矣。此眞人。以道治心療病之大法也。
又曰。至人治於未病之先。醫家治於已病之後。治於未病之先者。曰治心。曰修養。治於已病之後者。曰藥餌。曰砭焫。雖治之法有二。而病之源則一。未必不由因心而生也。
虛心合道
白玉蟾曰。人無心則與道合。有心則與道違。惟此無之一字。包諸有而無餘。生萬物而不竭。天地雖大。能役有形。不能役無形。陰陽雖妙。能役有氣。不能役無氣。五行至精。能役有數。不能役無數。百念紛起。能役有識。不能役無識。今夫修此理者。不若先鍊形。鍊形之妙。在乎凝神。神凝則氣聚。氣聚則丹成。丹成則形固。形固則神全。故宋齊丘曰。忘形以養氣。忘氣以養神。忘神以養虛。只此忘之一字。則是無物也。本來無一物。何處有塵埃。其斯之謂乎。
學道無早晩
延壽書曰。人者物之靈也。壽本四萬三千二百餘日卽一百二十歲。洪範。一曰壽百二十歲。元陽眞氣。本重三百八十四銖一斤也。內應乎乾。乾者。純陽之卦也。人晝夜動作施泄。散失元氣。不滿天壽。至六陽俱盡。卽是全陰之人易死也。年到八八。卦數已極。汞少鉛虛。欲眞元之復。不亦晩乎。籲。剝不窮則復不返。陰不極則陽不生。若遇明師指訣。信心苦求。則雖一百二十歲。猶可還乾。譬如樹老用嫩枝再接。方始得活。人老用眞氣還補。卽返老還童。昔馬自然。到六十四歲。怕老怕死。汲汲求道。遇劉海蟾。傳以長生之訣。遂得壽於無窮。彼何人哉。晞之則是特在一覺頃耳。
悟眞篇註曰。呂純陽六十四歲。遇正陽眞人。葛仙翁六十四歲。遇鄭眞人。馬自然六十四歲。遇劉海蟾。皆方修金丹之道而成仙。三仙皆於晩年修道而成。蓋是壯年慕道。持戒積符。至六十四。方得金丹眞傳。故成道之速。若夫世人嗜慾喪精。思慮損神。疲勞耗氣。眞陽旣失。雖聞大道於六十四歲之前。亦難成功。倘能絶慾於早年。求道於壯歲。及色身未壞。精氣未耗。遇師得旨。下手速修。庶幾可冀三仙之得道也。
人心合天機
還丹論曰。道以心爲用。能知運用者。以道觀心。心卽道也。以心貫道。道卽心也。是心也。非人心之心。乃天心之心也。天之居於北極。爲造化之樞機者。此心也。故斗杓一運。則四時應節。五行順序。寒暑中度。陰陽得宜矣。
槖籥歌曰。天上日頭地下轉。海底嬋娟天上飛。乾坤日月本不運。皆因斗柄轉其機。人心若與天心合。顚倒陰陽只片時。
仙經註曰。璇璣斗也。天以斗爲機。人以心爲機。心運於身中。猶斗運於天中也。
又曰。天機。謂半夜子陽初動之時也。天機將至。人能動吾之機以應之。則天人合發。內外相符。結而爲丹矣。
上陽子曰。人有眞一之氣。降于丹田中。則一陽又復矣。人欲知始陽初迴之候。當以煖氣爲之信也。
搬運服食
養性書曰。凡人修養攝生之道。各有其法。大槪勿要損精耗氣傷神。此三者。道家謂之全精全氣全神是也。每於鷄鳴時。便可起坐。擁衾調息。叩齒聚神。良久。神氣旣定。方行火候搬運數十遍。便覺渾身和暢。血脈自然流通。當此之時。華池水生。神氣滿谷。便當大漱嚥下。納入丹田。以補元陽。如搬運了。就喫平昔補養的藥餌。以兩手摩擦令熱。乃行導引之法。行畢。方可櫛漱盥洗。乃焚香默誦洞章一遍。逍遙步庭。約行百步。待日高三五丈。方可食粥。食畢。以手捫腹。行二三百步。此養生大略。不可不知。
胎息論曰。凡服食。須半夜子後。瞑目盤坐。面東。呵出腹內舊氣三兩口。然後停息。便於鼻內微納淸氣數口。舌下有二穴。下通腎竅。用舌柱上顎。存息少時。津液自出。灌漱滿口。徐徐嚥下。自然灌注五藏。此爲氣歸丹田矣。如子後丑前。不及。寅前爲之亦可。臥中爲之亦可。
又曰。人能常食玉泉。令人長年。面有光色。玉泉者。口中唾也。鷄鳴時。早晨時。日出時。禺中時。日中時。晡時。日沒時。黃昏時。夜半時。一日凡九次漱口嚥之。
臞仙曰。漢蒯京。年百二十歲。氣力甚壯。言朝朝服食玉泉。叩齒二七。名曰鍊精。又杜景升。王眞常。漱玉泉嚥之。謂之胎息。
按摩導引
養生書曰。夜臥覺。常叩齒九通。嚥唾九過。以手按鼻之左右上下數十過。
又曰。每朝早起啄齒。幷漱津唾滿口嚥之。縮鼻閉氣。以右手從頭上引左耳二七。復以左手從頭上引右耳二七。令耳聰延年。
又曰。熱摩手心。熨兩眼每二七遍。使人眼目自然無障翳。明目去風。頻拭額上。謂之修天庭。連髮際二七遍。面上自然光澤。又以中指於鼻梁兩邊揩二三十遍。令表裏俱熱。所謂灌漑中岳。以潤於肺。以手摩耳輪不拘遍數。所謂修其城郭。以補腎氣。以防聾聵。
臞仙有歌曰。閉目冥心坐盤趺而坐。握固靜思神握固者。以大指在內四指在外而作拳也。叩齒三十六以集心神。兩手抱崑崙崑崙頭也。叉兩手向項後數九息。勿令耳聞。左右鳴天鼓。二十四度聞以兩手心掩兩耳。先以第二指壓中指。彈腦後。微擺撼天柱搖頭左右顧。肩膊隨動二十四度。赤龍攪水渾赤龍舌也。以舌攪口中。待津液生而嚥之。漱津三十六。神水滿口勻神水。口中津也。一口分三嚥所漱津液。分作三口。作汨汨聲而嚥之。龍行虎自奔液爲龍。氣爲虎。閉氣搓手熱鼻引淸氣。閉之少頃。搓手令極熱。鼻中徐徐放氣出。背摩後精門精門者。腰後外腎也。合手心摩畢。收手握固。盡此一口氣再閉氣也。想火燒臍輪想心火下燒丹田。覺熱極。卽用後法。左右轆轤轉俯首擺撼兩肩三十六。想火自丹田透雙關入腦戶。鼻引淸氣閉少頃。兩脚放舒伸放直兩脚。叉手雙虛托叉手相交向上。三次或九次。低頭攀足頻以兩手向前鉤雙脚心十三次。乃收足端坐。以候逆水上候口中津液生。如未生。急攪取水。如前法。再漱再呑津。如此三度畢。神水九次呑一口三嚥三次爲九。嚥下汨汨響。百脈自調勻。河車搬運訖擺肩幷身二十四。及再轉轆轤二十四次。發火遍燒身想丹田火自下而上遍燒。此時口鼻皆閉氣少頃。邪魔不敢近。夢寐不能昏。寒暑不能入。災病不能迍。子後午前作。造化合乾坤。循環次第轉。八卦是良因。
攝養要訣
太乙眞人七禁文曰。一者。少言語養內氣。二者。戒色慾養精氣。三者。薄滋味養血氣。四者。嚥精液養藏氣。五者。莫嗔怒養肝氣。六者。美飮食養胃氣。七者。少思慮養心氣。人由氣生。氣由神旺。養氣全神。可得眞道。凡在萬形之中所保者。莫先於元氣。
黃庭經曰。子欲不死修崑崙。謂髮宜多櫛。手宜在面。齒宜數叩。津宜常嚥。氣宜精鍊。此五者。所謂修崑崙。崑崙謂頭也。
葛仙翁淸靜經曰。人能遣其慾而心自靜。澄其心而神自淸。自然六欲不生。三毒消滅。夫人心虛則澄。坐定則靜。寡言希聽。存神保命。蓋多言則損氣。多喜則放情。多怒則觸意。多悲哀思慮則傷神。多貪慾勞困則傷精。凡此皆修行之人。不宜有也。
又曰。養性之士。唾不至遠。行不疾步。耳不極聽。目不極視。不欲極飢而食。食不可過飽。不欲極渴而飮。飮不欲過多。
嵇康曰。養性有五難。名利不去爲一難。喜怒不除爲二難。聲色不去爲三難。滋味不絶爲四難。神虛精散爲五難。五者無於胸中。則信順日躋。道德日全。不祈善而有福。不求壽而自延。此養生之大旨也。
類纂曰。養目力者常瞑。養耳力者常飽。養臂肘者常屈伸。養股脛者常步履。
孫眞人曰。雖常服餌。而不知養性之術。亦難以長生也。養性之道。常欲少勞。但莫大疲及强所不能堪耳。夫流水不腐。戶樞不蠹。以其運動故也。養性之道。莫久行。久立。久坐。久臥。久視。久聽。皆令損壽也。
又曰。凡言傷者。亦不卽覺也。謂久則損壽耳。
洞神眞經曰。養生以不損爲延年之術。不損以有補爲衛生之經。居安慮危。防未萌也。雖少年致損。氣弱體枯。及晩景得悟。防患補益。則氣血有餘而神自足。自然長生也。
還丹內煉法
金丹問答曰。金液者。金水也。金爲水母。母隱子胎。因有還丹之號也。前賢有曰。丹者。丹田也。液者。肺液也。以肺液還于丹田。故曰金液還丹。
贈諶高士歌曰。君且聽我試說。語無多眞妙訣。夜深龍吟虎嘯時。急駕河車無暫歇。須臾搬入泥丸頂。進火玉爐烹似雪。華池神水湛澄澄。澆灌黃芽應時節。瓊漿玉液頻呑嚥。四體熏蒸顔色別。傍門小法幾千般。惟有此道最直截。
易眞論曰。大修行人。旣得刀圭入口。運己眞火以養之。凡運火之際。忽覺尾閭有物。直衝夾脊雙關。瀝瀝有聲。逆上泥丸。復自泥丸觸上顎。顆顆降入口中。味如氷酥。香甜軟美。覺有此狀。乃是金液還丹也。徐徐嚥歸丹田。常常如此不絶。則五藏淸虛。閉目內觀。藏府歷歷如照燭。漸次有金光罩身。此乃眞景象也。
問答曰。還丹之要。在於神水華池。神水。液也。水之在口曰華池。
邵子曰。天之神發乎日。人之神發乎目。愚謂目之所至。心亦至焉。故內煉之法。以目視鼻。以鼻對臍。降心火入于丹田。蓋不過片餉功夫而已。
養性禁忌
養性書曰。善攝生者。無犯日月之忌。無失歲時之和。須知一日之忌。暮無飽食。一月之忌。晦無大醉。一歲之忌。冬無遠行。終身之忌。夜不燃燭行房。
又曰。喜怒損志。哀戚損性。榮華惑德。陰陽竭精。學道之大忌也。
眞誥曰。眼者身之鏡。耳者體之牖。視多則鏡昏。聽衆則牖閉。面者神之庭。髮者腦之華。心憂則面戚。腦減則髮白。精者人之神。明者身之寶。勞多則精散。營競則明消。
抱朴子曰。善攝生者。常少思。少念。少慾。少事。少語。少笑。少愁。少樂。少喜。少怒。少好。少惡。行此十二少者。養性之都契也。多思則神殆。多念則志散。多慾則志昏。多事則形勞。多語則氣乏。多笑則藏傷。多愁則心懾。多樂則意溢。多喜則妄錯昏亂。多怒則百脈不定。多好則專迷不理。多惡則憔悴無歡。凡此十二多不除。則榮衛失度。血氣妄行。喪生之本也。
四時節宣
養生書曰。春欲晏臥早起。夏及秋欲侵夜乃臥早起。冬欲早臥而晏起。皆益人。雖云早起。莫在鷄鳴前。晏起。莫在日出後。
又曰。冬日凍腦。春秋腦足俱凍。此聖人之常法也。
常以晦日浴。朔日沐吉。飢忌浴。飽忌沐。
凡人臥。春夏向東。秋冬向西。頭勿向北臥。
凡大風。大雨。大霧。大暑。大寒。大雪。皆須勿犯。卒逢飄風暴雨。震電昏暗。皆是諸龍鬼神。行動經過所致。宜入室閉戶。燒香靜坐。以避之。不爾損人。
衛生歌曰。四時惟夏難調攝。伏陰在內腹冷滑。補腎湯藥不可無。食物稍冷休哺啜。心旺腎衰何所忌。特戒疎泄通精氣。寢處猶宜謹密間。默靜志慮和心氣。氷漿菜果不益人。必到秋來成瘧痢。
臞仙曰。夏一季是人脫精神之時。心旺腎衰。腎化爲水。至秋乃凝。及冬始堅。尤宜保惜。故夏月不問老幼。悉喫煖物。至秋卽不患霍亂吐瀉。腹中常煖者。諸疾自然不生。血氣壯盛也。
先賢格言
眞人養生銘曰。人欲勞於形。百病不能成。飮酒勿大醉。諸疾自不生。食了行百步。數以手摩肚。寅丑日剪甲。頭髮梳百度。飽卽立小便。飢則坐漩尿。行處勿當風。居止無小隙。常夜濯足臥。飽食終無益。思慮最傷神。喜怒最傷氣。每去鼻中毛。常習不唾地。平明欲起時。下床先左脚。一日無災殃。去邪兼辟惡。如能七星步。令人長壽樂。酸味傷於筋。苦味傷於骨。甘卽不益肉。辛多敗正氣。鹹多促人壽。不得偏耽嗜。春夏少施泄。秋冬固陽事。獨臥是守眞。愼靜最爲貴。錢財生有分。知足將爲利。强知是大患。少慾終無累。神靜自常安。修道宜終始。書之屋壁中。將以傳君子。
孫眞人枕上記曰。侵晨一椀粥。晩飯莫敎足。撞動景陽鍾。叩齒三十六。大寒與大熱。且莫貪色慾。醉飽莫行房。五藏皆翻覆。火艾謾燒身。爭如獨自宿。坐臥莫當風。頻於煖處浴。食飽行百步。常以手摩腹。莫食無鱗魚。諸般禽獸肉。自死禽與獸。食之多命促。土木爲形像。求之有恩福。父精母生肉。那忍分南北。惜命惜身人。六白光如玉。
孫眞人養生銘曰。怒甚偏傷氣。思多太損神。神疲心易役。氣弱病相因。勿使悲歡極。常令飮食勻。再三防夜醉。第一戒晨嗔。亥寢鳴天鼓。寅興潄玉津。妖邪難犯已。精氣自全身。若要無諸病。常須節五辛。安神宜悅樂。惜氣保和純。壽夭休論命。修行本在人。若能遵此理。平地可朝眞。
常眞子養生文曰。酒多血氣皆亂。味薄神魂自安。夜漱却勝朝漱。暮飱不若晨飱。耳鳴直須補腎。目暗必當治肝。節飮自然脾健。少思必定神安。汗出莫當風立。腹空莫放茶穿。
東垣省言箴曰。氣乃神之祖。精乃氣之子。氣者。精神之根蔕也。大矣哉。積氣以成精。積精以全神。必淸必靜。御之以道。可以爲天人矣。有道者能之。予何人哉。切宜省言而已。
丹溪飮食箴曰。人身之貴。父母遺體。爲口傷身。滔滔皆是。人有此身。飢渴洊興。乃作飮食。以遂其生。睠彼昧者。因縱口味。五味之過。疾病蜂起。病之生也。其機甚微。饞涎所牽。忽而不思。病之成也。飮食俱廢。憂貽父母。醫禱百計。山野貧賤。淡薄是諳。動作不衰。此身亦安。均氣同體。我獨多病。悔悟一萌。塵開鏡淨。曰節飮食。易之象辭。養小失大。孟子所譏。口能致病。亦敗爾德。守口如甁。服之無斁。
丹溪色慾箴曰。惟人之生。與天地參。坤道成女。乾道成男。配爲夫婦。生育攸寄。血氣方剛。惟其時矣。成之以禮。接之以時。父子之親。其要在玆。睠彼昧者。徇情縱慾。惟恐不及。濟以燥毒。氣陽血陰。人身之神。陰平陽秘。我體長春。血氣幾何。而不自惜。我之所生。翻爲我賊。女之耽兮。其慾實多。閨房之肅。門庭之和。士之耽兮。其家自廢。旣喪厥德。此身亦悴。遠彼帷薄。放心乃收。飮食甘味。身安病瘳。
養性延年藥餌
瓊玉膏。三精丸。延年益壽不老丹。五老還童丹。延齡固本丹。斑龍丸。二黃元。玄免固本丸。固本酒。皆能延年益壽。
瓊玉膏
塡精補髓。調眞養性。返老還童。補百損。除百病。萬神俱足。五藏盈溢。髮白復黑。齒落更生。行如奔馬。日進數服。終日不飢渴。功效不可盡述。一料分五劑。可救癱瘓五人。一料分十劑。可救勞瘵十人。若二十七歲服。起壽可至三百六十。若六十四歲服。起壽可至五百年。生地黃十六斤。搗絞取汁。人參。細末。二十四兩。白茯苓。細末。四十八兩。白蜜。煉去滓。十斤。右和勻。入磁缸內。以油紙五重。厚布一重。緊封缸口。置銅鍋內。水中懸胎。令缸口出水上。以桑柴火煮三晝夜。如鍋內水減。則用煖水添之。日滿取出。再用蠟紙緊封缸口。納井中浸一晝夜。取出再入舊湯內煮一晝夜。以出水氣。乃取出。先用少許。祭天地神祇。然後每取一二匙。溫酒調服。不飮酒白湯下。日進二三服。如遇夏熱。置陰凉處。或藏氷中。或埋地中。須於不聞鷄犬聲幽淨處。不令婦人。喪服人見之。製時終始勿犯鐵器。服時忌食葱。蒜。蘿葍。醋酸等物。入門。
衛生方生地黃八斤。人參三十二兩。白茯苓二十四兩。白蜜五斤。
本朝永樂中。太醫院會議。加天門冬。麥門冬。地骨皮各八兩。進御服食。賜號益壽永眞膏。
三精丸
久服。輕身延年益壽。面如童子。蒼朮天之精。地骨皮地之精各淨末一斤。黑桑椹人之精取二十斤揉爛。入絹袋內。絞取汁去滓。將兩藥末投汁內調勻。入罐內密封口。閣於棚上。晝採日精。夜採月華。直待自然煎乾。方取爲末。蜜丸小豆大。每十丸。酒湯任下。入門。
延年益壽不老丹
何首烏赤色四兩。白色四兩。合八兩。米泔浸軟。以竹刀刮去皮。切作片。黑豆煎汁浸透。陰乾。却用甘草汁拌。曬乾搗末。不許蒸熟。地骨皮酒洗曬乾。白茯苓酒洗曬乾各五兩。生乾地黃酒浸一宿曬乾。熟地黃酒洗曬乾。天門冬酒浸三時去心曬乾。麥門冬酒浸三時去心曬乾。人參去蘆各三兩。右細末。煉蜜和丸梧子大。溫酒下三五十丸。此藥千益百補。服之十日或一月。自己知爲別等人。常服功效難盡言。實呂祖之初梯。必用方。
遐齡萬壽丹
詩曰。遐齡萬壽丹。服食魂魄安。養藥鷄抱卵。日期要周全。修合室深宜。一切人勿觀。甲子庚申夜。爲丸不見天。一還增六十。二還百卄年。服藥非凡骨。壽同天地間。秘之深秘之。玄之又更玄。茯神。赤石脂。川椒微炒出汗各一兩。朱砂細硏水飛。乳香。燈心同硏各一兩。別爲末。用鷄卵二箇。去淸黃。只將朱砂。乳香各裝一卵內。用紙糊七重。以靑絹袋盛之。令精壯婦人懷於肚上。常令溫煖。朱砂懷三十五日。乳香懷四十九日。取出再硏。前三味藥。亦爲細末。和勻。以蒸棗肉和丸菉豆大。每日。空心。溫酒呑下三十丸。或人參湯下。一月外。加至四十丸。以甲子。庚申之夜。幽靜處修合。忌婦人鷄犬見之。丹溪心法。
回春。一名五老還童丹。
延齡固本丹
治諸虛百損。中年陽事不擧。未至五十。鬚髮先白。服至半月。陽事雄壯。至一月。顔如童子。目視十里。服至三月。白髮還黑。久服神氣不衰。身體輕健。可升仙位。兎絲子。酒製。肉蓯蓉。酒洗。各四兩。天門冬。麥門冬。生地黃。熟地黃。幷酒製。山藥。牛膝。酒洗。杜冲。薑汁炒。巴戟。酒浸去心。枸杞子。山茱萸。酒蒸去核。白茯苓。五味子。人參。木香。柏子仁各二兩。覆盆子。車前子。地骨皮各一兩半。石菖蒲。川椒。遠志。甘草。水浸薑汁炒。澤瀉各一兩。右細末。酒煮稀麪糊和丸梧子大。空心。溫酒八十丸。婦人加當歸。赤石脂各一兩。忌食蘿葍。葱。蒜。牛肉。醋酸物。飴糖。羊肉。回春。
斑龍丸
常服延年益壽。鹿角膠。鹿角霜。兎絲子。柏子仁。熟地黃各八兩。白茯苓。破故紙各四兩。右磨爲細末。酒煮米糊和丸。或以鹿角膠入好酒烊化。和丸梧子大。薑鹽湯下五十丸。昔蜀中有一老人。貨此藥於市。自云。壽三百八十歲矣。每歌曰。尾閭不禁滄海竭。九轉金丹都謾說。惟有斑龍頂上珠。能補玉堂關下血。有學其道者。傳得此方。彼老人化爲白鶴飛去。不知所終。正傳。
人參固本丸
一名二黃元。夫人心藏血。腎藏精。精血充實。則鬚髮不白。顔貌不衰。延年益壽。藥之滋補。無出於生熟二地黃。世人徒知服二地黃。而不知服二門冬爲引也。蓋生地黃能生心血。用麥門冬引入所生之地。熟地黃能補腎精。用天門冬引入所補之地。四味互相爲用。又以人參爲通心氣之主。天門冬。去心薑汁浸二日。酒浸二日。麥門冬。去心酒浸二日。泔浸三日。生乾地黃。熟地黃。幷酒浸。各二兩。右以石磨磨如泥。或爛搗。以杏仁湯化開。漉淨渣。又磨淨盡。如澄小粉之法。撇去上面水。取藥粉曬乾。乃入人參末一兩。煉蜜和丸梧子大。每取五七十丸。溫酒。鹽湯任下。忌蘿葍。葱。蒜。必用方。
玄兎固本丸
治同上。兎絲子。酒製。熟地黃。生乾地。黃幷酒浸焙。天門冬。麥門冬。幷酒浸去心。五味子。茯神各四兩。山藥。微炒。三兩。蓮肉。人參。枸杞子各二兩。右末。蜜丸梧子大。每取八九十丸。溫酒。或鹽湯任下。心法。
固本酒
治勞補虛。益壽延年。烏鬚髮。美容顔。生乾地黃。熟地黃。天門冬。麥門冬。幷去心。白茯苓各二兩。人參一兩。右剉。用磁缸盛好酒十壺。浸藥三日。文武火煮一二時。以酒黑色爲度。空心。服三五杯。衛生篇。
烏鬚酒
治同上。黃米三斗。麥門冬八兩。生地黃。何首烏各四兩。天門冬。熟地黃。枸杞子。牛膝。當歸各二兩。人參一兩。右爲末。入好麯拌飯。如常釀法。待酒熟。榨出取淸。每日淸晨。飮一二杯。微醺爲度。忌白酒。蘿葍。葱。蒜。牛肉。黃米。卽粘黍。米色黃也。回春。
單方
只取一味。或作丸。或作末。或煎湯服。或丸。或末。每服二錢。煎湯則每五錢。
凡二十三種。
黃精
久服輕身。駐顔。不老。不飢。根莖花實。皆可服之。採根。先用滾水綽去苦汁。九蒸九曝。食之。或陰乾搗末。每日淨水調服。忌食梅實。本草。
菖蒲
輕身。延年不老。取根。泔浸一宿。曝乾搗末。以糯米粥入煉蜜。和丸梧子大。酒飮任下。朝服三十丸。夕服二十丸。本草。
菖蒲酒方。菖蒲根。絞汁五斗。糯米五斗。炊熟。細麯五斤拌勻。如常釀法。酒熟澄淸久服。通神明。延年益壽。入門。
甘菊花
輕身。耐老延年。苗葉花根。皆可服。陰乾。搗末。酒調服。或蜜丸久服。本草。
菊花酒方。甘菊花。生地黃。枸杞根皮各五升。水一石。煮取汁五斗。糯米五斗。炊熟。入細麯。和勻。入甕。候熟澄淸溫服。壯筋骨。補髓。延年益壽。白菊花尤佳。入門。
天門冬
久服。輕身延年。不飢。取根去皮心。擣末。和酒服。或生擣絞汁。煎爲膏。和酒服。一二匙。漢甘始。太原人。服天門冬。在人間三百餘年。本草。
天門冬酒方。取根搗絞汁二斗。糯米飯二斗。拌細麯如常釀法。候熟取淸飮。乾者作末。釀之亦可。忌食鯉魚。入門。
地黃
久服。輕身。不老。採根。洗擣絞汁。煎令稠。納白蜜。更煎。作丸如梧子。空心。酒下三十丸。日三。忌葱。蒜。蘿葍。勿犯鐵器。本草。
地黃酒方。糯米一斗。百度洗。生地黃三斤細切。同蒸。拌白麯釀之。候熟取淸飮。入門。
朮
煎餌久服。輕身。延年。一名山精。神農藥經曰。必欲長生。常服山精。採根。泔浸。去黑皮。炒搗作末。一斤。入蒸過茯苓八兩。蜜丸服。或取汁煎。和酒服。或煎令稠。作丸服。忌桃。李。雀。蛤。葱。蒜。蘿葍。本草。
仙朮湯。常服。延年。明目。駐顔。輕身。不老。蒼朮十九兩二錢。棗肉六升。杏仁二兩四錢。乾薑炮五錢。甘草。灸。五兩。白鹽炒十兩。右細末。每二錢。沸湯點服。空心。局方。
兎絲子
久服。明目。輕身。延年。酒浸曝乾蒸之。如此九次。搗爲末。每二錢。空心。溫酒調服。一日二次。本草。
百草花
主百病。長生神仙。取百種草花。陰乾搗末。和酒服。亦煮花汁。釀酒服之。本草。
何首烏
久服。黑鬚髮。益精髓。延年不老。忌葱。蒜。蘿葍。無鱗魚。勿犯鐵器。本草。
取根。米泔浸軟。竹刀刮去皮切作片。黑豆汁浸透。陰乾。却用甘草汁拌。曬乾。擣爲末。酒服二錢。或蜜丸服之。
何首烏丸。延年益壽。取一斤。泔浸。曬乾。切片。以初男乳汁拌。曬一二次。搗末。棗肉和丸梧子大。初服二十丸。日加十丸。毋過百丸。空心。溫酒鹽湯下。此藥。非陽虛甚者。不可單服。入門。
松脂
久服。輕身。不老。延年。煉法。取松脂七斤。以桑灰汁一石。煮三沸。接置冷水中凝。復煮之。凡十遍。色白矣。服法。取煉脂。搗下篩。以醇酒。和白蜜如餳。日服一兩。得效方。
服葉法。取葉細切。更硏。酒下三錢。亦可粥飮和服。亦可以炒黑大豆。同搗作末。溫水調服。更佳。俗方。
槐實
久服。明目。黑鬚髮。延年。槐者。虛星之精。十月上巳日。採子服之。去百病長生。本草。
槐膽丸。明目。黑髮。固齒。延年。十月上巳日。採槐實。納陶缸中。封口鹽泥固濟。埋背陰墻下。掘三尺土中。至臘月初八日取出。去皮。取黑子裝在牛膽內。高懸陰乾。至次年淸明日取出。每日。空心。白湯呑下一粒。二日二粒。漸加至十五粒。以後每日減一粒。周而復始。入門。
柏葉
久服。除百病。延年益壽。取葉陰乾爲末。蜜丸小豆大。酒下八十一丸。服一年延十年命。二年。延二十年命。忌食雜肉。五辛。本草。
柏葉茶。取東向柏葉。置甑中飯上蒸之。以水淋數過。陰乾。每日煎服。入門。
枸杞
久服。輕身。不老。耐寒暑。令人長壽。枸杞當用莖皮。地骨當用根皮。枸杞子當用其紅實子。及葉同功。根莖葉子皆可服。嫩葉。作羹作虀可常服。皮及子。作末蜜丸。常服亦可。酒浸服。
金髓煎。取紅熟枸杞子。酒浸兩月。漉出。硏爛。以布濾去滓。取汁。幷前浸藥酒。於銀石器內。熬成膏。每日溫酒下。二大匙。日二次。久服可以羽化。本草。
茯苓
久服。不飢。延年。却老。取白茯苓。合白菊花。或合白朮。丸散任意。皆可常服。又法。白茯苓去皮。酒浸十五日。漉出搗爲末。每服三錢。水下日三。久服。延年。耐老。面若童顔。本草。
五加皮
久服。輕身。耐老。煮根莖。如常法釀酒服。主補益。或煮湯以代茶飮。亦可。世有服五加皮酒。散。而獲延年不死者。不可勝計。本草。
桑椹
久服。變白。不老。取黑熟者。曝乾。搗末。蜜丸。長服。又多取釀酒服。主補益。本草。
蓮實
久服。輕身。耐老。不飢。延年。去皮心。搗爲末作粥。或磨作屑。作飯。長服皆佳。又搗末。酒飮任下二錢。久服令人長生。本草。
芡仁
卽鷄頭實也。久服。輕身。不飢。耐老神仙。仙方取此。幷蓮實。合餌最佳。作粉食之甚妙。是長生之藥。服之延年。
芡仁粥。粳米一合。鷄頭實末二合。煮粥。空心服之。益精氣。聰利耳目。能駐年。本草。
海松子
久服。輕身。延年。不飢。不老。作粥。常服最佳。本草。
胡麻
卽黑脂麻也。久服。輕身。不老。耐飢渴。延年。一名巨勝。白蜜一升。巨勝一升。合之。名曰靜神丸。又服法。胡麻。九蒸九曝。炒香。杵末。蜜丸彈子大。酒下一丸。忌食毒魚。生菜。久服長生。
魯女。生服胡麻。餌朮。絶穀八十餘年。甚少壯。日行三百里。
胡麻。大豆。大棗。同九蒸九曝。作團食。延年斷穀。本草。
蔓菁子
長服。可斷穀。長生。九蒸九曝。搗爲末。水服二錢。日二。本草。
人乳汁
補五藏。益年。令人肥白悅澤。取甘香乳汁。入銀器內。頓滾。五更時熱服。每一吸卽以指塞鼻孔。按脣貼齒而漱。乳與口津相和。然後以鼻引上吸。使氣由明堂入腦。方可徐徐嚥下。凡五七次爲一度。久服甚佳。
漢張蒼。常服人乳。故年過百餘歲。肥白如瓠。本草。心法。
白粥
凡晨起食粥。利膈養胃。生津液。令一日淸爽。所補不小。晩粳米。濃煮令爛食之。入門。
神枕法
昔。泰山下。有老翁。失其名字。漢武帝。東巡。見老翁。鋤於道傍。背上有白光。高數尺。帝怪而問之。有道術否。老翁對曰。臣。昔年八十五時。衰老垂死。頭白齒豁。有道士者。敎臣服棗。飮水。絶穀。幷作神枕法。中有三十二物。其中二十四物。善。以當二十四氣。其八物。毒。以應八風。臣行之。轉少。白髮還黑。墮齒復生。日行三百里。臣今年一百八十矣。不能棄世入山。顧戀子孫。復還食穀。已二十餘年。猶得神枕之力。往不復老。武帝視其顔狀。常如五十許人。驗問隣人。皆云信然。帝乃從受其方。作枕。而不能隨其絶穀。飮水也。
作枕方。用五月五日。七月七日。取山林柏。以爲枕。長一尺二寸。高四寸。空中容一斗二升。以柏心赤者爲蓋。厚二分。蓋致之令密。又當使可開閉。又鑽蓋上爲三行。行四十孔。凡一百二十孔。令容粟米大。
用藥。芎芎。當歸。白芷。辛夷。杜蘅。白朮。藁本。木蘭。川椒。桂皮。乾薑。防風。人參。桔梗。白茯苓。荊實。肉蓯蓉。飛廉。柏實。薏苡。款冬花。白薇。秦椒。蘼蕪。凡二十四物。以應二十四氣。加毒者。八物。以應八風。烏頭。附子。藜蘆。皂莢。菵草。礬石。半夏。細辛。凡三十二物。各一兩。皆剉。以毒藥上安之。滿枕中。用布囊以衣枕。枕之百日。面有光澤。一年。體中諸疾。一一皆愈。而身盡香。四年。白髮變黑。齒落復生。耳目聰明。神方驗秘。不傳非其人也。武帝。以問東方朔。答云。昔女廉。以此方傳玉靑。玉靑以傳廣成子。廣成子以傳黃帝。近有穀城道士淳于公。枕此藥枕。年百餘歲。而頭髮不白。夫病之來。皆從陽脈起。令枕藥枕。風邪不侵人。宜矣。又雖以布囊。衣枕上。當復以韋囊。重包之。須欲臥枕時。乃脫去之。詔賜老翁匹帛。老翁不受曰。臣之於君。猶子之於父也。子之知道。以上之於父。義不受賞。又臣非賣道者。以陛下好善。故進此耳。帝止而更賜以諸藥。雲笈七籤。
煉臍法
卽彭祖。固陽。固蔕。長生延壽丹也。詳見臍部。
熏臍秘方
除百病。保命。延年。詳見臍部。
灸臍法
有人年老。而顔如童子者。蓋每歲。以鼠糞灸臍中一壯故也。資生經。
本朝韓雍侍郞。討大藤峽。獲一賊。年逾百歲而甚壯健。問其由。曰少時多病。遇一異人。敎令每歲灸臍中。自後康健云。彙言。
附養老
老因血衰
夫人兩腎中間。白膜之內。一點動氣。大如筯頭。鼓舞變化。大闔周身。熏蒸三焦。消化水穀。外禦六淫。內當萬慮。晝夜無停。年老。精血俱耗。平居七竅反常。啼哭無淚。笑反有淚。鼻多濁涕。耳作蟬鳴。喫食口乾。寐則涎溢。溲尿自遺。便燥或泄。晝則多睡。夜臥惺惺不眠。此老人之病也。入門。
老人治病
年老之人。雖有外感。切忌苦寒藥。及大汗吐下。宜以平和之藥調治。
老人覺小水短少。卽是病進。宜服却病延壽湯。病後虛弱。宜增損白朮散。小便頻數者。腎氣丸。去澤瀉。加茯神。益智方見虛勞。大便乾燥者。宜疎風順氣丸。蘇麻粥方幷見大便部。痰病。宜六君子湯方見痰飮。三子養親湯方見咳嗽。潤下丸。二賢散方幷見痰飮。入門。
老人保養
若一向憊乏之人。則當加溫補。調停饘粥以爲養。宜補中益氣湯。異功散方幷見內傷部。衛生湯。固眞飮子方幷見虛勞。且於養性延年之藥。皆可選用。又人乳。牛乳。常服最佳。入門。
却病延壽湯
治老人小水短少。人參。白朮各一錢。牛膝。白芍藥各七分。陳皮。白茯苓。山楂肉。當歸。甘草各五分。右剉。薑三片。煎服。不拘時。春加川芎。夏加黃芩。麥門冬。秋冬倍當歸。生薑。小水如舊乃止藥。此老人養生之捷法也。入門。
增損白朮散
保養衰老。人參。白朮。白茯苓。陳皮。藿香。乾葛各七分。木香。乾生薑。甘草各三分。右剉。水煎。不拘時。溫服。丹溪附餘。
服人乳法
無病婦人乳汁二盞。好淸酒半盞。入銀器。或石器內同滾。頓服。每日。五更時一服。種杏。
牛乳粥
牛乳汁一升。入細米心少許。煮粥令熟。常服。最宜老人。種杏。
精
精爲身本
靈樞曰。兩神相薄。合而成形。常先身生。是謂精。精者。身之本也。又曰。五穀之津液。和合而爲膏。內滲入于骨空。補益髓腦。而下流于陰股。陰陽不和。則使液溢而下流于陰。下過度則虛。虛則腰背痛而脛痠。又曰。髓者。骨之充。腦爲髓海。髓海不足。則腦轉。耳鳴。胻痠。眩冒。
精爲至寶
夫精者。極好之稱。人之精最貴而甚少。在身中通有一升六合。此男子二八未泄之成數。稱得一斤。積而滿者至三升。損而喪之者不及一升。精與氣相養。氣聚則精盈。精盈則氣盛。日啖飮食之華美者爲精。故從米從靑。人年十六則精泄。凡交一次則喪半合。有喪而無益。則精竭身憊。故慾不節則精耗。精耗則氣衰。氣衰則病至。病至則身危。噫。精之爲物。其人身之至寶乎。養性。
仙書曰。陰陽之道。精液爲寶。謹而守之。後天而老。經頌云。道以精爲寶。寶持宜秘密。施人卽生人。留己則生己。結嬰尙未可。何況空廢棄。棄損不覺多。衰老而命墜。人之可寶者命。可惜者身。可重者精。肝精不固。目眩無光。肺精不足。肌肉消瘦。腎精不固。神氣減少。脾精不堅。齒髮浮落。若眞精耗散。疾病卽生。死亡隨至。
象川翁曰。精能生氣。氣能生神。榮衛一身。莫大於此。養生之士。先寶其精。精滿則氣壯。氣壯則神旺。神旺則身健。身健而少病。內則五藏敷華。外則肌膚潤澤。容顔光彩。耳目聰明。老當益壯矣。
黃庭經曰。急守精室勿妄泄。閉而寶之可長活。
五藏皆有精
難經曰。心盛精汁三合。脾有散膏半斤。膽盛精汁三合。
內經曰。腎者主水。受五藏六府之精而藏之。註云。腎爲都會關司之所。非腎一藏獨有精也。
五藏各有藏精。幷無停泊于其所。蓋人未交感。精涵于血中。未有形狀。交感之後。慾火動極。而周身流行之血。至命門而變爲精以泄焉。故以人所泄之精。貯于器。拌少鹽酒。露一宿則復爲血矣。眞詮。
脈法
脈經曰。男子脈微弱而澁。爲無子。精氣淸冷也。
脈訣曰。遺精白濁當驗於尺。結芤動緊二證之的。
又曰。濇脈爲精血不足之候。丈夫脈濇號傷精。又曰。濇爲精竭血枯。
醫鑑曰。微濇傷精。
精宜秘密
內經曰。凡陰陽之要。陽密乃固。故曰。陽强不能密。陰氣乃絶。陰平陽秘。精神乃治。陰陽離決。精氣乃絶。註曰。陰陽交會之要。正在於陽氣閉密而不妄泄爾。密不妄泄則生氣强固而能久長。此聖人之道也。陽自强而不能閉密。則陰泄瀉而精氣竭絶矣。陰氣和平。陽氣閉密。則精神之用日益治也。
秘精。宜服金鎖思仙丹。大鳳髓丹。秘眞丸。玉露丸。金鎖丹。
金鎖思仙丹
治精氣不固。蓮花蘂。蓮子。芡仁。等分爲末。金櫻子煎膏。和丸梧子大。空心。鹽湯下三十丸。一月見效。卽不走泄。久服精神完固。能成地仙。入門。
大鳳髓丹
治心火旺盛。腎水不足。心有所欲。速於感動。疾于施泄。黃柏。炒。二兩。縮砂一兩。甘草五錢。半夏。炒。猪苓。茯苓。紅蓮蘂。益智仁各二錢五分。右爲末。鹽水和丸梧子大。空心。糯米飮呑下五十丸。或七十丸。海藏。
一名封髓丹。
秘眞丸
一名秘元丹。治精氣不固。白龍骨一兩別硏。大訶子皮五箇。朱砂五錢內一分爲衣。縮砂五錢。右爲末。糯米糊和丸菉豆大。朱砂爲衣。空心。鹽酒下二丸。臨臥冷水下三丸。不可多服。太秘。河間。
玉露丸
白龍骨。九蒸九曝。兎絲子。酒製。韭子。瓦上微炒。各三兩。右爲末。蜜丸梧子大。空心。鹽湯呑下十丸。初服忌房事。活人心方。
金鎖丹
肉蓯蓉五兩。酒浸搗爲膏。破故紙。微炒。四兩。巴戟。去心。附子。炮。各二兩。胡桃肉二十箇。右爲末。和蓯蓉膏。丸如梧子大。每十丸。鹽湯或溫酒下。食前玉露丸。食後金鎖丹。服經月。雖老弱。下元不衰。永閉精也。如欲泄精。車前子一合。煎湯服之妙。活人心方。
節慾儲精
內經以八八之數。爲精髓竭之年。是當節其慾矣。千金方載素女論。六十者閉精勿泄。是慾當絶矣。宜節不知節。宜絶不能絶。坐此而喪生。蓋自取之也。資生經。
人年四十以下。多有放恣。四十以上。卽頓覺氣力衰退。衰退旣至。衆病蜂起。久而不治。遂至不救。若年過六十。有數旬不得交合而意中平平者。自可閉固也。又曰。凡覺陽事輒成。必謹而抑之。不可縱心竭意。以自戕也。若一度制得。則一度火滅。一度增油。若不能制。縱慾施瀉。卽是膏火將滅。更去其油。可不深自防也。養生書。
仙書曰。慾多則損精。苟能節精。可得長壽也。
靜坐則腎水自升。獨居則房色自絶。入門。
宜縮陽秘方。
縮陽秘方
水蛭。尋起九條。入水椀養住。至七月七日。取出陰乾。秤有多少。入麝香。蘇合香。三味一般。細硏爲末。蜜少許爲餠。遇陽興時。卽將少許擦左脚心。卽時痿縮。過日復興。再擦。醫鑑。
煉精有訣
全在腎家下手。內腎一竅。名玄關。外腎一竅。名牝戶。眞精未泄。乾體未破。則外腎陽氣至子時而興。人身之氣。與天地之氣。兩相脗合。精泄體破。則吾身陽生之候漸晩。有丑而生者。次則寅而生者。又次則卯而生者。有終不生者。始與天地不相應矣。煉之之訣。須半夜子時。卽披衣起坐。兩手搓極熱。以一手將外腎兜住。以一手掩臍。而凝神于內腎。久久習之。而精旺矣。眞詮。
西蕃人多壽考。每夜臥。常以手掩外腎。令溫煖。此亦一術也。彙言。
補精以味
內經曰。精生於穀。又曰。精不足者。補之以味。然醴郁之味。不能生精。惟恬憺之味。乃能補精。洪範論味而曰。稼穡作甘。世間之物。惟五穀得味之正。但能淡食穀味。最能養精。凡煮粥飯。而中有厚汁滾作一團者。此米之精液所聚也。食之最能生精。試之有效。眞詮。
遺泄精屬心
丹溪曰。主閉藏者。腎也。司疎泄者。肝也。二藏皆有相火。而其系上屬於心。心君火也。爲物所感則易動。心動則相火亦動。動則精自走。相火翕然而起。雖不交會。亦暗流而疎泄矣。所以聖人只是敎人收心養心。其旨微矣。
精之主宰在心。精之藏制在腎。心腎氣虛不能管攝。因小便而出者曰尿精。因見聞而出者曰漏精。直指。
初因君火不寧。久則相火擅權。精元一於走而不固。甚則夜失連連。日亦滑流不已。宜服坎離丸。黃連淸心飮。入門。
坎離丸
黃柏。知母等分。童便九蒸九曬九露爲末。地黃煎膏。和丸梧子大。空心。鹽湯下三五十丸。入門。
黃連淸心飮
治君火旣動。而相火隨之。而精泄。黃連。生地黃。當歸。甘草。茯神。酸棗仁。遠志。人參。蓮肉各等分。右剉。五錢。水煎服。入門。
夢泄屬心
直指曰。邪客於陰。神不守舍。故心有所感。夢而後泄也。其候有三。年少氣盛。鰥曠矜持。强制情慾。不自覺知。此泄如甁之滿而溢者。人或有之。勿藥可也。心家氣虛。不能主宰。或心受熱邪。陽氣不收。此泄如甁之側而出者。人多有之。其病猶輕。合用和平之劑。藏府積弱。眞元久虧。心不攝念。腎不攝精。此泄如甁之罅而出者。人少有之。其病最重。須當大作補湯。
夢遺不可作虛冷。亦有經絡熱而得之。嘗治一人。至夜脊心熱。夢遺。用珍珠粉丸。猪苓丸。遺止。而終服紫雪。脊熱始除。淸心丸亦佳。本事。
夢遺全屬心。蓋交感之精。雖常有一點白膜裹藏於腎。而元精以爲此精之本者。實在乎心。日有所思。夜夢而失之矣。宜黃連淸心飮。入門。
夢與鬼交而泄精。名曰夢遺。專主於熱。用黃柏。知母。牡蠣。蛤粉。若內傷氣血。不能固守。而夢遺者當補。以八物湯加減。呑樗根皮丸。八物湯方見虛勞
本事曰。年少壯者。節慾而遺泄。宜淸心丸。珍珠粉丸。
戴氏曰。夢遺。精滑。皆相火所動。久則有虛而無寒也。
正傳曰。一人夢遺形瘦。服定志珍珠粉丸而效。
固眞丹。鹿角散。保精湯。歸元散。皆治夢交泄精。
固眞丹
治遺精夢泄。晩蠶蛾二兩。肉蓯蓉。白茯苓。益智各一兩。龍骨五錢。右爲末。鹿角膠酒浸化開。和丸梧子大。每服三十丸。空心。溫酒下。乾物壓之。羅謙甫。
鹿角散
治久虛夢泄。鹿角屑。鹿茸。酥灸。各一兩。白茯苓七錢半。人參。白茯神。桑螵蛸。川芎。當歸。破故紙。龍骨。韭子。酒浸一宿焙。各五錢。柏子仁。甘草各二錢半。右爲末。每五錢。薑五片。棗二枚。粳米百粒同煎。空心服。直指。
保精湯
治陰虛火動。夜夢遺精。當歸。川芎。白芍藥。生地黃。薑汁炒。麥門冬。黃柏。酒炒。知母。蜜炒。黃連。薑汁炒。梔子。童便炒。乾薑。炒黑。牡蠣。煆。山茱萸肉各五分。右剉。水煎。空心服。醫鑑。
歸元散
治夢遺日久。氣下陷。宜升提腎氣以歸元。人參。白朮。白茯苓。遠志。酸棗仁。炒。麥門冬。黃柏。知母。二味幷童便炒。鷄頭實。蓮花蘂。枸杞子。陳皮。川芎各五分。升麻。甘草各二分半。右剉。蓮肉三箇。棗子一枚。水煎。空心溫服。回春。
珍珠粉丸
治夢遺泄精及精滑。黃柏。新瓦上炒赤。眞蛤粉各一斤。眞珠三兩。右爲末。滴水丸梧子大。每取一百丸。空心。溫酒送下。法曰。陽盛承陰。故精泄。黃柏降心火。蛤粉鹹而補腎陰。易老方無珍珠一味。正傳。
猪苓丸
治年壯氣盛。情慾動中。所願不得。意淫於外。以致夢遺。半夏一兩破如豆大。猪苓末二兩。先將一半炒半夏。令色黃。不令焦。出火毒。只取半夏爲末。糊丸梧子大。候乾。更用前猪苓末一半同炒。微裂。入砂甁內養之。空心。溫酒或鹽湯下三五十丸。蓋半夏有利性。而猪苓導水。卽腎閉導氣使通之意。
一名半苓丸也。本事。
淸心丸
治經絡熱而夢泄。心熱恍惚。厚黃柏一兩爲末。龍腦一錢。右蜜丸梧子大。每十五丸。空心。麥門湯呑下。本事。
樗根皮丸
治房勞過傷。精滑夢遺。樗根白皮炒爲末。酒糊和丸梧子大。然性凉而燥。不可單服。須以八物湯煎水呑下爲佳。入門。
定志珍珠粉丸
治心虛夢泄。蛤粉。黃柏。炒。人參。白茯苓各三兩。遠志。菖蒲。靑黛各二兩。樗根白皮一兩。右爲末。麪糊和丸梧子大。靑黛爲衣。空心。薑鹽湯下五十丸。正傳。
夢泄亦屬鬱
本事曰。腎氣閉。卽泄精。素問曰。腎者。作强之官。伎巧出焉。又曰。腎藏精。蓋腎能攝精氣。以生育人倫者也。或育或散。皆主於腎。今腎氣衰。則一身之精氣。無所管攝。故妄行而出不時。猪苓丸一方。正爲此設。
綱目曰。夢遺屬鬱滯者。居太半。庸醫不知其鬱。但用澁劑固脫。殊不知愈澁愈鬱。其病反甚。嘗治一男子。夢遺白濁。小腹有氣衝上。每日腰熱。卯作酉凉。腰熱作則手足冷。前陰無氣。腰熱退則前陰氣耕。手足溫。又朝多下氣。暮多噫氣。一旬二旬必遺。脈且弦滑而大。午則洪大。予知其有鬱滯。先用沈香和中丸下之方見痰飮。次用加減八味湯方見五藏。呑滋腎丸方見小便百丸。若與澁藥則遺與濁反甚。或一夜再遺。改用導赤散方見五藏大劑煎服。遺濁皆止。
又一男子夢遺。醫與澁藥反甚。先與神芎丸方見五藏大下之。却服此猪苓丸亦痊。可見夢遺屬鬱滯者多矣。
精滑脫屬虛
仲景曰。失精家。小腹弦急。陰頭寒。目眩髮落。脈極虛芤遲。爲淸穀。亡血。失精。男子失精。女人夢交。桂枝龍骨牡蠣湯主之。
靈樞曰。恐懼而不解則傷精。精傷則骨痠痿厥。精時自下。又曰。精脫者耳聾。
內經曰。思想無窮。所願不得。意淫於外。入房太甚。宗筋弛縱。發爲筋痿。及爲白淫。夫腎藏天一。以慳爲事。志意內治。則精全而澁。若思想外淫。房室太甚。則固有淫泆不守。輒隨溲尿而下。然本於筋痿者。以宗筋弛縱也。謙甫。
其不御女漏者。或聞淫事。或見美色。或思想無窮。所願不得。或入房太甚。宗筋弛縱。發爲筋痿而精自出者。謂之白淫。宜乎滲漏而不止也。宜加減珍珠粉丸方見小便。
又曰。慾心一動。精隨念去。凝滯久則莖中痒痛。常如欲小便。然或從小便而出。或不從便出而自流者。謂之遺精。比之夢遺尤甚。八物湯加減。呑珍珠粉丸方見上。
少時慾過。陽脫而遺泄者。宜金鎖正元丹方見五藏。秘眞丹。入門。
精滑專主濕熱。用黃柏。知母。牡蠣。蛤粉。丹溪。
一人虛而泄精。脈弦大。服諸藥不效。後用五倍子一兩。白茯苓二兩爲丸。服之良愈。五倍澁脫之功。敏於龍骨蛤粉也。綱目。
童男陽盛。情動於中。志有所慕而不得。遂成夜夢而遺精。愼不可補。淸心乃安。朝服淸心蓮子飮方見消渴。暮服定志丸方見神部。醫鑑。
戴氏曰。不因夢而自泄者。謂之精滑。皆相火所動也。
精滑脫。宜巴戟丸。補眞玉露丸。固精丸。芡實丸。瑣陽丹。玉鎖丹。秘元丹。約精元。九龍丹。皆可選用。
巴戟丸
治面色白而不澤。悲愁欲哭。脈按之空虛。是爲脫精。脫神。宜峻補肝腎。收斂精氣。補益元陽。五味子。巴戟。肉蓯蓉。兎絲子。人參。白朮。熟地黃。骨碎補。茴香。牡蠣。龍骨。覆盆子。益智仁各等分。右爲末。蜜丸梧子大。每三十丸。米飮呑下。日三服。虛甚。八物湯呑下。東垣。
補眞玉露丸
治陽虛精脫不禁。白茯苓。白龍骨。水飛。韭子酒。浸炒。兎絲子。酒浸煮。各等分。右爲末。蜜丸梧子大。每五十丸。空心。溫酒或鹽湯呑下。後以美饍壓之。宜火日修合。寶鑑。
桂枝龍骨牡蠣湯
治失精。桂枝。白芍藥。龍骨。煆。牡蠣。煆。生薑各三兩。甘草二兩。大棗十二枚。右剉。以水七升。煮至三升。分三服。仲景。
固精丸
治腎虛精泄。能秘精收脫。知母。黃柏。幷鹽水炒。各一兩。牡蠣。煆。芡實。蓮花蘂。白茯苓。遠志各三錢。龍骨二錢。山茱萸五錢。右爲末。山藥糊和丸梧子大。朱砂爲衣。空心。鹽湯下五十丸。心法。
芡實丸
治陽虛。未交先泄。及夢泄神效。芡仁五百箇。七夕。蓮花鬚。山茱萸各一兩。白疾黎五兩。覆盆子二兩。龍骨五錢。右爲末。蜜丸梧子大。空心。蓮肉煎湯下六七十丸。入門。
瑣陽丹
治脫精滑泄不禁。桑螵蛸。灸。三兩。龍骨。白茯苓各一兩。右爲末。糊丸梧子大。煎茯苓。鹽湯下七十丸。得效。
玉鎖丹
治精氣虛滑。遺泄不禁。龍骨。蓮花蘂。芡仁。烏梅肉各等分。右爲末。山藥糊和丸小豆大。空心。米飮下三十丸。得效。
秘元丹
治精不禁。危急者。龍骨。酒煮焙。靈砂。水飛。各一兩。縮砂。訶子。小者煨取肉。各五錢。右爲末。糯米糊和丸菉豆大。溫水下十五丸。加至三十丸。丹心。
約精丸
治小便中泄精不止。新韭子。霜後採者。一斤。酒浸一宿焙。白龍骨二兩。右爲末。酒調糯米粉爲糊。和丸梧子大。空心。鹽湯下三十丸。直指。
九龍丹
治精滑。枸杞子。金櫻子。山楂子。蓮子。蓮花。熟地黃。芡仁。白茯苓。當歸各等分。右爲末。酒麪糊和丸梧子大。空心。溫酒或鹽湯下五十丸。如精滑。便濁者。服二三日。尿淸如水。飮食倍常。行步輕健。正傳。
治小便白濁出髓條方
酸棗仁。炒。白朮。人參。白茯苓。破故紙。益智仁。茴香。牡蠣。煆。各等分。右爲末。加靑鹽酒糊和丸梧子大。空心。溫酒。或米飮下三十丸。心法。
白淫
內經曰。思想無窮。所願不得。或入房太甚。宗筋弛縱。發爲筋痿。及爲白淫。
張子和曰。莖中作痛。痛極則痒。或陰莖挺縱不收。或出白物如精。隨溲而下。得之於房室勞傷。及邪術所使。宜以降心火之劑下之。宜服瀉心湯方見火熱。淸心蓮子飮方見消渴。
白淫。宜珍珠粉丸方見上。金箔丸。白龍丸。
白淫。宜與精滑脫條同參。治之。
金箔丸
治白淫。亦治夢泄。晩蠶蛾。炒。破故紙。炒。韭子。炒。牛膝。酒浸。肉蓯蓉。酒浸。龍骨。山茱萸。桑螵蛸。灸。兎絲子。酒浸。各一兩。右爲末。蜜丸梧子大。空心。酒下三十丸。寶鑑。
白龍丸
治虛勞腎損。白淫滑泄。鹿角霜。牡蠣。煆。各二兩。龍骨。生。一兩。右爲末。酒麪糊和丸梧子大。空心。溫酒。鹽湯下三五十丸。不惟治遺精。且能固精壯陽。神效。醫鑑。
濕痰滲爲遺精
宜服加味二陳湯。及樗根白皮丸。醫鑑。
加味二陳湯
半夏。薑製。赤茯苓。鹽水炒。梔子。炒黑。各一錢半。陳皮。白朮。桔梗。升麻。酒炒。柴胡。酒炒。甘草各一錢。石菖蒲七分。黃柏。知母各三分。右剉。作一服。薑三片。水煎。空心服。
樗根白皮丸
治濕熱傷脾。遺精。韭子。炒。一兩。白芍藥。炒。五錢。黃柏。知母。幷鹽水炒。牡蠣。煆。各三錢。白朮。枳實。茯苓。柴胡。升麻各二錢。右爲末。神麯糊和丸梧子大。空心。鹽湯下五十丸。
補精藥餌
宜服人參固本丸。瓊玉膏。斑龍丸。地黃元。延年益壽不老丹。延齡固本丹。固眞飮子。
人參固本丸
補精生血。方見身形
瓊玉膏
生精補氣。方見身形
斑龍丸
補精血。方見身形
地黃元
卽錢氏方。六味地黃元也。專補腎水。能生精。補精。滋陰。方見虛勞
延年益壽不老丹
能生精補腎。方見身形
延齡固本丹
能補精。益血氣。方見身形
固眞飮子
治精氣滑脫。將成勞證。能補腎精。滋陰。方見虛勞
單方
或煎服。或丸服。或作末服。或酒浸服。
凡二十一種。
地黃
浸汁。洒酒。九蒸九曝。謂之熟地黃。不蒸曝而陰乾者。謂之生乾地黃。熟者性溫。能滋腎補血。益髓塡精。生乾者性平。亦能補精血。丸服。酒浸服皆佳。本草。
兎絲子
添精益髓。治莖中寒。精自出。亦治鬼交泄精。爲末服。作丸服。皆佳。本草。
肉蓯蓉
益精髓。治男子泄精。又治精敗面黑。肉蓯蓉四兩。水煮令爛。細硏。入精羊肉。分爲四度。和五味及米。煮粥空心服。本草。
五味子
益男子精。本草。
五味子膏。澁精氣。治夢遺滑脫。五味子一斤。洗淨水浸一宿。挼取汁。去核。以布濾過。入鍋內。入冬蜜二斤。慢火熬成膏。每取一二匙。空心。白湯調服。本草。
何首烏
益精髓。取根。米泔浸一宿。竹刀刮去皮。黑豆汁拌。曝乾。爲末和酒服。或蜜丸服。皆佳。入門。
白茯苓
酒浸。與光明砂同用。能秘精。東垣。湯液。
治心虛夢泄。白茯苓細末。每四錢。米飮調下。日三。直指。
枸杞子
補益精氣。作丸服。或浸酒服。皆佳。本草。
金櫻子
澁精氣。止遺泄。和鷄頭實作水陸丹方見正傳。補眞秘精甚佳。本草。
山茱萸
添益精髓。能秘精。煎服。丸服。幷佳。本草。
牡蠣
治鬼交泄精。又治精滑不固。火煆醋淬七次。爲末。醋糊和丸梧子大。每五十丸。空心。鹽湯下。名曰固眞丸。東垣。
桑螵蛸
益精氣。又主漏精。蒸過搗末。和米飮服。或作丸服。本草。
原蠶蛾
益精氣。止泄精。灸爲末。或散。或丸服。皆佳。本草。
蜻蛉
卽蜻蜓也。止泄精。炒爲末。或散。或丸服。本草。
鷄頭實
卽芡仁也。益精氣。能秘精氣。爲末。或散。或丸。或作粥服。本草。
覆盆子
主腎精虛竭。酒浸蒸乾爲末。或散。或丸服。本草。
胡麻
卽黑脂麻也。塡精髓。酒蒸半日。曬乾爲末。或散。或丸服。皆佳。本草。
韭子
主夢泄。止泄精。得桑螵蛸。龍骨。主漏精。微炒爲末。或散。或丸服之。本草。
龍骨
主夢泄精。又龍骨。韭子。爲泄精要藥。火煆爲末。或散。或丸服。綱目。
鹿茸
主夢泄。止泄精。灸去毛。爲末。或散。或作丸服。皆佳。本草。
黃狗肉
塡精髓。和五味。煮熟空心食。本草。
膃肭臍
主精冷。精衰。灸爲末。或散服。或丸服。皆佳。本草。
導引法
治遺精。以手兜托外腎。一手摩擦臍輪。左右輪換。久久擦之。不惟可以止精。且可以補下元。更擦腎兪。胸前。脇下。湧泉。但心窩忌擦。入門。
又法。止遺精。用短床或蒲蘿內。側身曲腿而臥。不許伸脚。病自安。回春。
又法。夜半子時分。陽正興時。仰臥。瞑目。閉口。舌頂上顎。將腰拱起。用左手中指。頂住尾閭穴。用右手大指。頂住無名指根拳着。又將兩腿俱伸。兩脚十指俱摳。提起一口氣。心中存想。脊背腦後。上貫至頂門。慢慢直下。至丹田。方將腰腿手脚。從容放下。如再行照前而陽衰矣。如陽未衰。再行兩三遍。此法不惟速去泄精之疾。久則水火旣濟。永無疾病矣。回春。
鍼灸法
遺精夢泄。心兪。白環兪。膏肓兪。腎兪。中極。關元等穴。或鍼。或灸。綱目。
失精精溢。中極。大赫。然谷。太衝等穴。皆主之。綱目。
虛勞失精。宜取大赫。中封。綱目。
遺精。五藏虛竭。灸曲骨端一穴。四七壯。穴在前陰橫骨中央。曲如月中央是也。綱目。
便濁。失精。取腎兪。夢泄精。取三陰交。各灸二七壯神效。得效。
氣
氣爲精神之根蔕
東垣曰。氣者神之祖。精乃氣之子。氣者。精神之根蔕也。
茅眞君曰。氣是添年藥。心爲使氣神。若知行氣主。便是得仙人。養性。
氣生於穀
靈樞曰。人受氣於穀。穀入於胃。以傳與肺。五藏六府。皆以受氣。其淸者爲榮。其濁者爲衛。榮在脈中。衛在脈外。營周不休。五十度而復大會。陰陽相貫。如環無端。
又曰。上焦開發。宣五穀味。熏膚。充身。澤毛。若霧露之漑。是謂氣。
正理曰。日啖飮食之精熟者。益氣。此氣生於穀。故從氣從米。人身之中。全具天地陰陽造化之氣。得勤而用之。人年二十而氣壯。節慾少勞。則氣長而緩。多慾勞倦。則氣少而短。氣少則身弱。身弱則病生。病生則命危矣。
氣爲衛衛於外
靈樞曰。衛氣者。所以溫分肉。而充皮膚。肥腠理。而司開闔。故衛氣溫則形分足矣。
內經曰。衛者。水穀之悍氣也。其氣慓疾滑利。不能入於脈也。故循皮膚之中。分肉之間。熏於肓膜。散於胸腹。
又曰。陽氣者。一日而主外。平旦人氣生。日中而陽氣隆。日西而陽氣虛。氣門乃閉。是故暮而收拒。無擾筋骨。無見霧露。反此三時。形乃困薄。
又曰。陽氣若天與日。失其所。則折壽而不彰。故天運當以日光明。是故陽因而上。衛外者也。釋曰。陽主動。凡人之知覺運動。耳目視聽言嗅。皆陽氣熏膚。充身。澤毛。若霧露之漑而充之耳。若陽氣一失其所。則散解不行。而熏充澤漑之道澁。所以九竅閉塞于內。肌肉壅滯于外。而知覺運動視聽言嗅之靈。皆失也。人之陽氣。猶天之日光。人失陽氣則壽命易折。猶天失光明。則萬物無以發生也。
入門曰。人身之氣流行。每子時。自左脚心涌泉穴起陽。循左足腹脇手。而上至頭頂顖門。午位而止。午時自頂門。循右手脇腹足。而下至右脚心而止。是坎離爲陰陽消息也。
衛氣行度
靈樞曰。衛氣之行。一日一夜五十周於身。晝日行於陽二十五周。夜行於陰二十五周。是故平旦陰盡。陽氣出於目。目張則氣上行於頭。循項下足太陽。循背下至小指之端。其散者。別於目銳眥。下手太陰。下至手小指之間外側。其散者。別於目銳眥。下足少陽。注小指次指之間。以上循手少陽之分側。下至小指之間。其別者。以上至耳前。注足陽明。以下行至跗上。入五指之間。其散者。從耳下。下手陽明。入大指之間。入掌中。其至於足也。入足心。出內踝下。行陰分。復合於目。故爲一周。二十五周於身。陽盡於陰。陰受氣矣。其始入於陰。常從足少陰注於腎。腎注於心。心注於肺。肺注於肝。肝注於脾。脾復注於腎。亦如陽行之二十五周而復合於目矣。
又曰。人經脈上下左右前後二十八脈。周身十六丈二尺。以應二十八宿。漏水下百刻。以分晝夜。故一萬三千五百息。氣行五十營於身矣。
東垣曰。元氣之來也。徐而和。細細如線。邪氣之來也。緊而强。如巨川之水不可遏也。
榮衛異行
綱目曰。榮氣之行。自太陰始。至足厥陰終。一周於身也。詳其一周於身。外至身體四肢。內至五藏六府。無不周遍。故其五十周。無晝夜陰陽之殊。衛氣之行則不然。晝但周陽於身體四肢之外。不入五藏六府之內。夜但周陰於五藏六府之內。不出於身體四肢之外。故必五十周至平但。方與榮大會於肺手太陰也。
生氣之原
難經疎曰。十二經脈者。皆係於生氣之原。所謂生氣之原者。謂腎間動氣也。此五藏六府之本。十二經脈之根。呼吸之門。三焦之原。一名守邪之神。故氣者。人之根本也。
又曰。氣海。丹田。實爲生氣之原。氣海一穴。在臍下一寸半。丹田一穴。一名關元。在臍下三寸。
氣爲呼吸之根
正理曰。人受生之初。在胞胎之內。隨母呼吸。及乎生下。剪去臍帶。則一點眞靈之氣。聚于臍下。凡人唯氣最先。莫先於呼吸。眼耳鼻舌意是謂六慾。皆由是氣。非是氣。則聲色香味觸法都不知覺。氣之呼接于天根。氣之吸接于地根。氣之在人身。一日周行八百一十丈。
易曰。一闔一闢謂之變。往來不窮謂之通。程伊川曰。涵養之道。出入之息者。闔闢之機而已。又曰。闔闢往來。見之鼻息。張橫渠曰。人之有息。蓋剛柔相摩。乾坤闔闢之象也。朱紫陽調息箴曰。氤氳開闔。其妙無窮。誰其屍之。不宰之功。
參同契曰。二用無爻位。周流行六虛。六虛。卽卦之六畵也。以喩一呼一吸。往來上下。久之則神凝息定。所以成變化也。呼則氣出。陽之闢也。吸則氣入。陰之闔也。蓋人身之陰陽。與天地陰陽相似。若能御呼吸於上下。使之周流不息。則闔闢往來之妙。盡在吾身中。元和子曰。人身大抵同天地。是也。
莊周曰。眞人之息。息之以踵。衆人之息。息之以喉。蓋氣在下焦。其息遠。氣在上焦。其息促。義亦類此。
胎息法
眞詮曰。人在胎中。不以口鼻呼吸。惟臍帶繫于母之任脈。任脈通于肺。肺通于鼻。故母呼亦呼。母吸亦吸。其氣皆于臍上往來。天台謂。識神托生之始。與精血合根在于臍。是以人生時。惟臍相連。初學調息。須想其氣出從臍出。入從臍滅。調得極細。然後不用口鼻。但以臍呼吸。如在胞胎中。故曰胎息。初閉氣一口。以臍呼吸。數之至八十一。或一百二十。乃以口吐氣。出之當令極細。以鴻毛着于口鼻之上。吐氣而鴻毛不動爲度。漸習漸增。數之久可至千。則老者更少。日還一日矣。葛仙翁每盛暑。輒入深淵之底。十日許乃出。以其能閉氣胎息耳。但知閉氣。不知胎息無益也。
養性曰。胎息者。如嬰兒在母胎中。氣息自在。上至氣關。下至氣海。不假口鼻之氣。故能閉氣不息。能入深泉。旬日不出也。
又曰。內觀之要。靜神定心。亂想不起。邪妄不侵。氣歸臍爲息。神入氣爲胎。胎息相合。混而爲一。名曰太乙。
調氣訣
彭祖曰。和神導氣之道。當得密室閉戶。安床煖席。枕高二寸半。正身偃臥瞑目。閉氣於胸膈中。以鴻毛着鼻上而不動。經三百息。耳無所聞。目無所見。心無所思。如此則寒暑不能侵。蜂蠆不能毒。壽三百六十歲。此隣於眞人也。
養性曰。人身虛無。但有遊氣。氣息得理。卽百病不生。故善攝養者。須知調氣方焉。調氣之法。夜半後日中前。氣生得調。日中後夜半前。氣死不得調。調氣之時。則仰臥。床鋪厚軟。枕高下。共身平。舒手展脚。兩手握固。去身四五寸。兩脚相去四五寸。數數叩齒。飮玉漿。引氣從鼻入腹。足則停止。有力更取。久住氣悶。從口細細吐出盡。遠以鼻細細引入。出氣一準前法。閉口以心中數數。令耳不聞。能至千則去仙不遠矣。若天陰風雨。大寒暑。勿取氣。但閉之。
又曰。凡吐者出故氣。亦名死氣。納者取新氣。亦名生氣。故老子云。玄牝之門鼻曰玄門。口曰牝戶。天地之根。綿綿若存。用之不勤。言口鼻。天地之間。可以出納陰陽死生之氣也。
正理曰。守氣之妙。在乎全精。尤當防其睡眠。夫人遇行走則氣急而嗄。甚睡則氣麤而齁。惟坐靜。則氣平而緩。
醫鑑曰。人自十六歲。精氣漸減。不但男女之慾足以損敗。一與事應。則視聽言動。皆耗散精氣之原。故釋氏面壁。仙家坐關。皆築基。煉己苦行。以防耗此神氣。便是長生之術。
肺主氣
內經曰。肺主氣。又曰。諸氣者。皆屬於肺。註曰。肺有六葉兩耳。葉中有二十四孔行列。分布陰陽淸濁之氣。
又曰。肺藏氣。氣有餘則喘咳上氣。不足則息利少氣。
靈樞曰。膻中爲氣之海膻中者。肺室也。有餘則胸面俱赤。不足則少氣力不多言。
脈法
仲景曰。脈浮而汗出如流珠者。衛氣衰也。
又曰。寸口脈微而澁。微者衛氣衰。澁者榮氣不足。
脈經曰。寸口脈。瞥瞥如羹上肌者。陽氣微。縈縈如蜘蛛絲者。陰氣衰也。
又曰。代者氣衰。細者氣少。浮而絶者。氣欲絶。
又曰。趺陽脈浮而澁。澁則衛氣虛。虛則短氣。
脈訣曰。下手脈沈。便知是氣。沈極則伏。濇弱難治。其或沈滑。氣兼痰飮。
又曰。沈弦細動。皆氣痛證。心痛在寸。腹痛在關。下部在尺。脈象顯然。
仲景曰。趺陽脈微而緊。緊則爲寒。微則爲虛。微緊相搏則爲短氣。
氣爲諸病
丹溪曰。周流乎一身。以爲生者氣也。苟內無所傷。外無所感。何氣病之有哉。今者冷氣。滯氣。逆氣。上氣。皆是肺受火邪。氣得炎上之化。有升無降。熏蒸淸道甚而轉成劇病。局方例用辛香燥熱之劑。是以火濟火也。
張子和曰。諸病皆生於氣。諸痛皆因於氣。
回春曰。風傷氣者爲疼痛。寒傷氣者爲戰慄。暑傷氣者爲熱悶。濕傷氣者爲腫滿。燥傷氣者爲閉結。
序例曰。人生氣中如魚在水。水濁則魚瘦。氣昏則人病。邪氣之傷人最爲深重。經絡旣受此氣。傳入藏府。隨其虛實。冷熱結以成病。病又相生。故流變遂廣矣。
氣逸則滯
臞仙曰。人之勞倦。有生於無端。不必持重執輕。仡仡終日。惟是閑人。多生此病。蓋閑樂之人。不多運動氣力。飽食坐臥。經絡不通。血脈凝滯使然也。是以貴人貌樂而心勞。賤人心閑而貌苦。貴人嗜慾不時。或昧於忌犯。飮食珍羞。便乃寢臥。故常須用力。但不至疲極。所貴榮衛流通。血脈調暢。譬如流水不汚。戶樞不蠹也。
入門曰。逸則氣滯。亦令氣結。輕者。行動卽愈。重者。橘皮一物湯。
橘皮一物湯
橘皮。洗淨。一兩。新汲水煎服。
七氣
七氣者。喜怒悲思憂驚恐。或以爲寒熱恚怒喜憂愁。皆通也。直指。
直指曰。人有七情。病生七氣。氣結則生痰。痰盛則氣愈結。故調氣必先豁痰。如七氣湯。以半夏主治。而官桂佐之。蓋良法也。
又曰。七氣相干。痰涎凝結。如絮如膜。甚如梅核。窒礙於咽喉之間。喀不出嚥不下。或中滿艱食。或上氣喘急。曰氣隔。曰氣滯。曰氣秘。曰氣中。以至五積。六聚。疝癖。癥瘕。心腹塊痛。發則欲絶。殆無往而不至矣。
宜服七氣湯。四七湯。分心氣飮。香橘湯。
七氣湯
治七情鬱結。心腹絞痛。半夏。製。三錢。人參。肉桂。甘草。灸。各七分。右剉。生薑三片。煎服。局方。
四七湯
治七氣凝結。狀如破絮。或如梅核。窒礙咽喉。咯不出。嚥不下。或胸膈痞滿。痰涎壅盛。半夏。製。二錢。赤茯苓一錢六分。厚朴。製。一錢二分。紫蘇葉八分。右剉。薑七片。棗二枚。煎服。局方。
分心氣飮
治七情痞滯。通利大小便。淸而疎快。紫蘇葉一錢二分。甘草。灸。七分。半夏。製。枳殼各六分。靑皮。陳皮。木通。大腹皮。桑白皮。木香。赤茯苓。檳榔。蓬朮。麥門冬。桔梗。桂皮。香附子。藿香各五分。右剉。薑三片。棗二枚。燈心十莖。煎服。直指。
香橘湯
治七情所傷。中脘腹脇脹滿。香附米。炒。半夏。製。橘皮各一錢半。甘草。灸。五分。右剉。薑五片。棗二枚。煎服。直指。
九氣
黃帝問曰。余知百病生於氣也。怒則氣上。喜則氣緩。悲則氣消。恐則氣下。寒則氣收。炅則氣泄。驚則氣亂。勞則氣耗。思則氣結。九氣不同。何病之生。岐伯對曰。怒則氣逆。甚則嘔血及飱泄。故氣上矣。喜則氣和志達。榮衛通利。故氣緩矣。悲則心系急。肺布葉擧而上焦不通。榮衛不散。熱氣在中。故氣消矣。恐則精却。却則上焦閉。閉則氣還。還則下焦脹。故氣不行矣。寒則腠理閉。氣不行。故氣收矣。炅則腠理開。榮衛通。汗大泄。故氣泄矣。驚則心無所倚。神無所歸。慮無所定。故氣亂矣。勞則喘息汗出。內外皆越。故氣耗矣。思則心有所存。神有所歸。正氣留而不行。故氣結矣。內經。
又有九氣。一曰膈氣。二曰風氣。三曰寒氣。四曰熱氣。五曰憂氣。六曰喜氣。七曰驚氣。八曰怒氣。九曰山嵐瘴氣。積聚如杯。心腹刺痛。發則欲死。宜神仙九氣湯。正氣天香湯。得效。
九氣治法。高者抑之。下者擧之。寒者熱之。熱者寒之。驚者平之。勞者溫之。結者散之。喜者以恐勝之。悲者以喜勝之。心法。
神仙九氣湯
治九氣作痛。香附子。片子薑黃。甘草。灸。各等分。右爲末。每服二錢。鹽湯點服。得效。
正氣天香湯
治同上。亦治婦人氣痛。香附子三錢。烏藥。陳皮。紫蘇葉各一錢。乾薑。甘草各五分。右剉。水煎服。或爲末。鹽湯點服二錢。亦佳。丹溪。
中氣
本事曰。凡人暴喜傷陽。暴怒傷陰。憂愁怫意。氣多厥逆。便覺涎潮。昏塞。牙關緊急。若槪作中風用藥。多致殺人。若有此證。急化蘇合香元灌之。醒後隨證調治。
得效曰。中風則脈浮身溫。口多痰涎。中氣則脈沈身凉。口無痰涎。中風而以中氣藥治之。亦無所傷。中氣而以中風藥投之。禍不旋踵。先用蘇合香元。次用七氣湯。加石菖蒲。
方氏曰。中風多不能治。中氣須臾便醒。其故何歟。夫中風中氣一源流也。皆由忿怒所致。人之五志。惟怒爲甚。所以爲病之暴也。蓋少壯之人。氣血未虛。眞水未竭。火畏於水。不能上升。所以身凉無痰涎。須臾便醒也。老衰之人。氣血俱虛。眞水已竭。火寡於畏。得以上升。所以身溫有痰涎。多不能治也。
入門曰。中氣。虛者。八味順氣散。實者四七湯。
回春曰。中氣者。因與人相爭。暴怒氣逆。而暈倒也。先用薑湯灌救。甦後用木香順氣散。
醫鑑曰。內經曰。無故而瘖。脈不至。不治自己。謂氣暴逆也。氣復則已。審如是。雖不服藥亦可。
八味順氣散
治中氣最佳。人參。白朮。白茯苓。靑皮。白芷。陳皮。烏藥各七分。甘草三分。右剉。水煎服。得效。
木香順氣散
治中氣。烏藥。靑皮。香附子。陳皮。半夏。製。厚朴。枳殼各一錢。木香。縮砂各五分。桂皮。乾薑。甘草。灸。各三分。右剉。薑三片。水煎服。回春。
上氣
靈樞曰。邪在肺則寒熱上氣。
內經曰。肺藏氣。氣有餘則喘咳上氣。
上氣者。呼多吸少。氣息促急也。宜蘇子降氣湯。秘傳降氣湯。至聖來復丹方見下。沈香降氣湯。快氣湯。
蘇子降氣湯
治上氣喘促。半夏麯。蘇子。炒硏。各一錢。肉桂。陳皮。去白。各七分半。當歸。前胡。厚朴。甘草。灸。各五分。右剉。薑三片。棗二枚。紫蘇五葉。同煎服。局方。
秘傳降氣湯
治上氣及氣不升降。頭目昏眩。腰脚無力。桑白皮一錢。陳皮。枳殼。柴胡。甘草。灸。各五分。地骨皮。五加皮。骨碎補。訶子皮。草果。桔梗。半夏麯各三分。右剉。薑三片。紫蘇三葉。水煎服。局方。
沈香降氣湯
治氣不升降。上氣喘促。便香附子四兩。甘草。灸。一兩二錢。縮砂五錢。沈香四錢。右爲細末。每服二錢。以蘇鹽湯調下。正傳。
快氣湯
治同上。香附子三兩半。縮砂八錢。甘草。灸。四錢。右細末。每一錢。鹽湯點服。得效。
一方
卒上氣。喘急。鳴息。便欲絶。人參爲細末。每一錢。溫水調服。日五六服。濃煎服亦可。本草。
又方
治上氣。白芥子一升。搗碎。盛袋。浸二升酒中。經七日。每溫服三合。日二次。本草。
下氣
綱目曰。下氣屬心。經曰。夏脈者。心也。心脈不及。下爲氣泄。是也。
又曰。癲癎勞瘵者。若氣下泄不止者。必死。此眞氣竭絶。腸胃腠理閉塞。穀氣不能宣通於腸胃之外。故從腸胃中泄出也。
河間曰。腸胃鬱結。穀氣內發。而不能宣通於腸胃之外。故善噫而或下氣也。
仲景曰。傷寒陽明病。胃中有燥屎者。必轉失氣。下之卽愈。轉失氣。乃氣下泄也。詳見寒門。
短氣
明理曰。短氣者。氣短而不能相續者是已。若有氣上衝。而實非氣上衝也。呼吸雖數。而不能相續。似喘而不搖肩。似呻吟而無痛。實爲難辨之證。要識其眞者。氣急而短促。是也。
仲景曰。平人寒熱。短氣不足以息者。實也。又曰。短氣有微飮。當從小便去之。苓桂朮甘湯主之。腎氣丸亦主之方見虛勞。
入門曰。氣短者。呼吸不相接續。是也。有結胸者。有停水怔忡者。有風濕相搏者。有素弱氣虛者。大抵心腹脹滿者爲實。爲邪在裏。心腹濡滿者爲虛。爲邪在表。
東垣曰。氣短。小便利者。四君子湯。去茯苓。加黃芪補之。
入門曰。氣散則中虛。倦怠無力。短氣不足以息。宜調中益氣湯方見內傷。人參養榮湯方見虛勞。
脈經曰。寸口脈沈。胸中短氣。
苓桂朮甘湯
治胸有痰飮。短氣。赤茯苓二錢。桂枝。白朮各一錢半。甘草五分。右剉。水煎服。仲景。
少氣
綱目曰。少氣者。氣少不足以言也。
靈樞曰。肺藏氣。氣不足則息利少氣。又曰。肺虛則少氣不能報息。又曰。腎生氣。腎虛則少氣力。言吸吸。骨痠。懈惰不能動。又曰。膻中爲氣之海。不足則少氣不足以言。
內經曰。怯然少氣者。是水道不行。形氣消索也。言而微終日乃復言者。奪氣也。宜生脈散方見暑門。人參膏。獨參湯。黃芪湯。
易老曰。眞氣虛弱。脈弱懶語。宜四君子湯。人參黃芪湯。益氣丸。
東垣曰。內傷脾胃。致中氣虛少。宜補中益氣湯。益胃升陽湯幷見內傷。
人參膏
治元氣虛乏。精神短少。言語不接。能回元氣於無何有之鄕。王道也。人參一斤。切片。入砂鍋內。水浮藥一指。文武火煎乾一半。傾在別處。又將渣如前煎三次。嚼參無味乃止。却將前汁入鍋內熬成膏。日服五六匙。有肺火。與天門冬對用。甚妙。入門。
人參治脾肺陽氣不足。能補氣促。短氣。少氣。非升麻爲引用。不能補上升之氣。升麻一分。人參三分。爲相得也。若補下焦元氣。瀉腎中火邪。茯苓爲之使。東垣。
人參膏。獨參湯。須以長流水煎服。乃有奇效。醫說。
獨參湯
單用人參。濃煎服。醫說。
黃芪湯
治氣虛發熱。百脈搖動。有如蟲行。相火自足上升。心常煩悸。頭重腦悶。乃淸和調勻。鎭定之劑也。黃芪二錢。人參。甘草各一錢。當歸五分。五味子九粒。右剉。煎服。活人心方。
四君子湯
補眞氣虛弱。治氣短。氣少。人參。去蘆。白茯苓。白朮。甘草。灸。各一錢二分半。右剉。水煎服。局方。
方氏曰。人參。補肺扶脾。白朮。健脾燥濕。茯苓。降氣滲濕。甘草。補胃和中。譬如寬厚和平之君子。不爲奸險卒暴之行也。
醫鑑曰。人參補元氣。白朮健脾胃。茯苓滲濕。又引人參下行。補下焦元氣。入門。
人參黃芪湯
治虛損少氣。人參二錢。黃芪。白朮。陳皮各一錢。當歸。白茯苓。甘草。灸。各五分。右剉。薑三片。棗二枚。水煎。空心服。易老。
益氣丸
治言語多損氣。氣少懶語。能補上益氣。人參。麥門冬各七錢。橘皮。桔梗。甘草。灸。各五錢。五味子二十一粒。右極細末。水浸油餠和丸芡實大。每一丸。細嚼。津唾嚥下。油餠。乃和油燒餠也。回春。易老。
氣痛
入門曰。人身元氣。與血循環。彼橫行藏府之間。而爲疼痛。積聚。痃癖。壅逆胸臆之上。而爲痞滿。刺痛等證。多因七情飮食。鬱爲痰飮。初起宜辛溫。開鬱。行氣。豁痰。消積。久則宜辛寒降火。以除根。入門。
氣滯上焦。爲心胸痞痛。宜枳橘湯。桔梗枳殼湯方見胸部。淸膈蒼莎丸上同。
氣滯中焦。爲腹脇刺痛。宜神保元。木香破氣散。撞氣阿魏丸。
氣滯下焦。爲腰痛疝瘕。宜蟠葱散方見前陰。四磨湯方見大便。木香順氣丸。木香檳榔丸。
氣滯於外。則周身刺痛。或浮腫。宜流氣飮子。木香流氣飮。三和散。五皮散方見浮腫。
凡氣痛。宜烏沈湯。復元通氣散。神仙沈麝元。一粒金丹。小烏沈湯。
枳橘湯
治氣滯。胸痞痛。橘皮八錢。枳殼一錢半。右剉。薑四片。水煎服。鬱甚。加薑黃少許。入門。
淸膈蒼莎丸
治濕熱。散鬱止痛。蒼朮二兩。便香附子一兩半。黃連。黃芩各五錢。右爲末。取紅熟瓜蔞。去皮同搗。丸如菉豆大。溫水下三五十丸。一方。蒸餠和丸。薑湯下。入門。
神保元
治諸氣注痛。又治心膈痛。腹脇痛。腎氣痛。全蝎全者七箇。巴豆十箇。去皮爲霜。木香。胡椒各二錢半。朱砂一錢半內入。半爲衣。右爲末。蒸餠和丸麻子大。朱砂爲衣。每五七丸。薑湯。溫酒任下。局方。
木香破氣散
治氣痛。香附子四兩。烏藥。薑黃各二兩。木香。甘草。灸。各五錢。右細末。每二錢。鹽湯點服。心法。
撞氣阿魏元
治一切氣痛。蓬朮。炒。丁香皮。炒。陳皮。靑皮。川芎。茴香。炒。甘草。灸。各一兩。縮砂。桂心。白芷各五錢。阿魏。酒浸一宿硏爲糊。胡椒各二錢半。生薑四兩。切片。鹽一兩。同淹一宿。炒褐色。右爲末。以阿魏糊和丸芡實大。朱砂爲衣。每取三丸。空心。以薑鹽湯。細嚼嚥下。得效。
木香順氣丸
治諸氣痞滯刺痛。黑牽牛子。頭末。破故紙各二兩。枳殼。陳皮。香附子各一兩。木香。蘿葍子。大腹皮各五錢。右爲末。水丸梧子大。溫水下五十丸。使氣升降而歸於腎也。心法。
木香檳榔丸
治濕熱氣滯痞痛。大黃四兩。黑丑。頭末。黃芩各二兩。木香。檳榔。黃連。當歸。枳殼。靑皮。陳皮。香附子。蓬朮。黃柏各一兩。右爲末。水丸梧子大。溫水下五七十丸。瑞竹堂方。
流氣飮子
治氣注疼痛。或腫脹。大腹子一錢。陳皮。赤茯苓。當歸。白芍藥。川芎。黃芪。枳實。半夏。製。防風。甘草各七分半。紫蘇葉。烏藥。靑皮。桔梗各五分。木香二分半。右剉。薑三片。棗二枚。水煎服。入門。
木香流氣飮
治諸氣痞痛。或腫脹。陳皮一錢。藿香。木香。厚朴。靑皮。香附子。麥門冬。白芷。沈香各七分半。白朮。肉桂。木通。檳榔。紫蘇葉各六分。草果。甘草各五分。大腹皮。木瓜。人參。蓬朮。丁香皮。半夏。製。赤茯苓。石菖浦各三分。右剉。分二貼。薑三片。棗二枚。水煎服。正傳。
三和散
治諸氣鬱滯。或脹或痛。川芎一錢。沈香。紫蘇葉。大腹皮。羌活。木瓜各五分。木香。白朮。檳榔。陳皮。甘草。灸。各三分。右剉。水煎服。入門。
烏沈湯
治諸氣。背膂心腹痛。烏藥一兩。沈香五錢。甘草。灸。四錢。人參三錢。右細末。每一錢。薑鹽湯點服。局方。
復元通氣散
治氣不宣通。周身走痛。白丑。頭末。二兩。茴香。炒。穿山甲。煻火煨胖。各一兩半。陳皮。去白。玄胡索。甘草。灸。各一兩。木香五錢。右細末。每二錢。薑湯或溫酒調下。局方。
神仙沈麝元
治一切氣痛不可忍。甘草二兩。沒藥。血竭。沈香。麝香。朱砂各一兩。木香五錢。右爲末。熬甘草作膏。搜和藥末。丸如芡實大。每一丸。薑鹽湯嚼下。血氣痛。醋湯下。直指。
一粒金丹
治氣痛。瘂芙蓉卽鴉片二錢半。阿魏一錢。木香。沈香各五分。牛黃二分半。右將沈香。木香。牛黃爲末。以鴉片。阿魏放椀內。滴水熔化。和蜜爲丸菉豆大。金箔爲衣。每一粒。熱氣痛。凉水下。冷氣痛。滾水下。神效。回春。
小烏沈湯
治諸氣心腹刺痛。香附子二兩。烏藥一兩。沈香。甘草各二錢半。右爲末。每一錢。沸鹽湯點服。局方。
一方
治一切氣痛。香附子。炒。四兩。陳皮。去白。一兩。甘草。生。二錢半。右細末。每二錢。鹽湯點服。綱目。
氣逆
靈樞曰。黃帝曰。何謂逆而亂。岐伯對曰。淸氣在陰。濁氣在陽。榮氣順脈。衛氣逆行。淸濁相干。亂于胸中。是爲太悗與悶同。故氣亂于心。則煩心密默。俛首靜伏。亂于肺。則俛仰喘喝。按手以呼。亂于腸胃。則爲霍亂。亂于臂脛。則爲四厥。亂于頭。則爲厥逆。頭重眩仆。
入門曰。氣逆者。氣自腹中。時時上衝也。
內經曰。諸逆衝上。皆屬於火。
丹溪曰。病人自言冷氣從下而上者。此上升之氣。自肝而出。中挾相火。其熱爲甚。自覺其冷。非眞冷也。又曰。氣之上逆屬陽。無寒之理。覺惡寒者。乃火極似水也。
入門曰。散火之法。必先破氣。氣降則火自降矣。
氣逆。宜退熱淸氣湯。導氣枳殼丸。火盛者。滋陰降火湯。加便香附子。茯神。沈香方見虛勞。
退熱淸氣湯
治氣逆。柴胡。陳皮。赤茯苓各一錢。半夏。製。枳殼各八分。便香附七分。川芎五分。縮砂七粒。硏。木香。甘草。灸。各三分。右剉。薑三片。水煎服。入門。
導氣枳殼丸
治逆氣上攻。心胸痞痛。枳殼。麩炒。木通炒。靑皮。陳皮。桑白皮。灸。蘿葍子。炒。白丑。炒頭末。黑丑。炒頭末。蓬朮。煨。三稜。煨。茴香。炒。各等分。右爲末。薑汁糊和丸梧子大。每三五十丸。橘皮湯呑下。宣明。
氣鬱
丹溪曰。氣之初病。其端甚微。或因七情。或感六氣。或因飮食。以致津液不行。淸濁相干。自氣成積。自積成痰。氣爲之鬱。或痞或痛。
正傳曰。氣鬱而濕滯。濕滯而成熱。故氣鬱之病。多兼浮腫脹滿。
入門曰。鬱者。病結不散也。氣鬱不散。二陳湯煎水。呑下交感丹。又曰。血凝氣滯。宜復元通氣散。痰壅氣滯。宜順氣導痰湯方見風門。
氣鬱。宜交感丹。木香勻氣散。木香調氣散方見積聚。上下分消導氣湯。鬱兼腫脹。宜流氣飮子。木香流氣飮。五皮散。沈香降氣湯四方見上。
交感丹
治諸氣鬱滯。一切公私怫情。名利失志。抑鬱煩惱。七情所傷。不思飮食。面黃形羸。胸膈痞悶諸證神效。大能升降水火。香附子一斤。長流水浸三日。取炒。茯神四兩。右搗爲末。蜜丸彈子大。每一丸。細嚼。以降氣湯送下。回春。
降氣湯
香附子。製。茯神。甘草各一錢。右水煎服。
木香勻氣散
治氣鬱滯。藿香。甘草。灸。各八錢。縮砂四錢。沈香。木香。丁香。白檀香。白豆蔲各二錢。右爲末。每二錢。薑三片。紫蘇五葉。鹽少許。煎湯點服。入門。
上下分消導氣湯
治氣鬱。功勝分心氣飮。常患氣惱之人。可用此。枳殼。桔梗。桑白皮。川芎。赤茯苓。厚朴。靑皮。香附子。便炒。各二兩。黃連。薑汁炒。半夏。製。瓜蔞仁。澤瀉。木通。檳榔。麥芽。炒。各一兩。甘草。灸。三錢。右剉。每一兩。薑三片。水煎服。或爲末。神麯糊和丸。白湯下七八十丸。名分消丸。回春。
氣不足生病
靈樞曰。邪之所在。皆爲不足。故上氣不足。腦爲之不滿。耳爲之苦鳴。頭爲之苦傾。目爲之瞑。中氣不足。溲便爲之變。腸爲之苦鳴。下氣不足。乃爲痿厥心悗。
又曰。上氣不足。推而揚之。下氣不足。積而從之。陰陽皆虛。火自當之。
氣絶候
靈樞曰。五陰氣俱絶。則目系轉。轉則目運。目運者爲志先死。志先死。則遠一日半死矣。六陽氣俱絶。則陰與陽相離。離則腠理發泄。絶汗乃出。故旦占夕死。夕占旦死絶汗者。大如珠。出而不流也。
又曰。六府氣絶于外者。上氣脚縮。五藏氣絶于內者。下利不禁。甚者手足不仁。
又曰。若陽氣前絶。陰氣後竭者。其人死。身色必靑。陰氣前絶。陽氣後竭者。其人死。身色必黃。腋下溫。心下熱也。仲景。
禁忌
內經曰。久臥傷氣。
西山記曰。近穢氣觸眞氣。近死氣亂生氣。
凡人空腹。不用見屍。臭氣入鼻。舌上白起。口常臭。欲見屍者。皆須飮酒見之。能辟毒。得效。
凡入疫癘熱病之家。皆當防其毒氣傳染。毒氣者。大汗穢毒之氣也。類聚。
用藥法
正傳曰。男子屬陽。得氣易散。女人屬陰。遇氣多鬱。是以男子之氣病常少。女人之氣病常多。故治法曰。女人宜調其血。以耗其氣。男子宜調其氣。以養其血。
入門曰。七情總發於一心。七氣總隸於一氣。氣陽也。動則爲火。故以降火化痰消積。分治之。大槪氣虛。四君子湯。氣實。小烏沈湯。火多。合黃連解毒湯方見傷寒。痰多。合二陳湯方見痰飮。積多。合平胃散方見五藏。
丹溪曰。久患氣證。氣不歸元。久服藥無效者。以破故紙爲君則效。其方。破故紙。炒。一兩。茴香。炒。乳香各五錢爲末。蜜丸梧子大。空心。白湯。下五十丸。
方氏曰。氣病用氣藥而不效者。氣之所藏無以收也。蓋肺主氣。腎藏氣。靑木香元。木香順氣丸。皆用破故紙。所以使氣升降而歸於腎藏也。
入門曰。氣病。通用二陳湯方見痰飮。上焦氣滯。加枳殼。桔梗。香附。縮砂。中焦氣滯。加厚朴。枳實。三稜。蓬朮。下焦氣滯。加靑皮。木香。檳榔。氣痛。加枳殼。氣實。加烏藥。香附。氣虛。加參朮。木香。
丹溪曰。治上升之氣。用香附。黃連。黃芩。梔子。又曰。氣無補法。世俗之言也。不思正氣虛者。不能運行。邪氣着而爲病。經曰。壯者氣行則愈。怯者着而成病。苟或氣怯。不用補法。氣何由行。又曰。氣鬱。須用川芎。香附。梔子。芩連。
又曰。木香行中下焦氣。香附快滯氣。陳皮泄逆氣。紫蘇散表氣。厚朴泄衛氣。檳榔泄至高之氣。藿香上行胃氣。沈香升降眞氣。腦麝散眞氣。凡此皆泄氣之標。不能治氣之本。
通治氣藥
宜用蘇合香元。至聖來復丹。交感丹。四七湯。分心氣飮。上下分消導氣湯。烏沈湯。流氣飮子。木香流氣飮六方見上。
蘇合香元
治一切氣疾。及中氣。上氣。氣逆。氣鬱。氣痛。白朮。木香。沈香。麝香。丁香。安息香。白檀香。朱砂水飛半爲衣。犀角。訶子皮。香附子。蓽撥各二兩。蘇合油入安息香膏內。乳香。龍腦各一兩。右細末。用安息香膏幷煉蜜搜和。千擣。每一兩。分作四十丸。每取二三丸。井華水或溫水。溫酒。薑湯化服。局方。有龍腦。則謂之龍腦蘇合元。無龍腦。則謂之麝香蘇合元。
至聖來復丹
治氣不升降。一切危急之證。可冷可熱。可緩可急。如中氣。上氣。氣痛。氣鬱皆效。硝石。硫黃各一兩。同爲細末。入椀內以微火溫炒。以柳木篦不住手攪。令陰陽氣相入。不可火太過。恐傷藥力。再硏極細。名二氣末。太陰玄精石。硏飛。一兩。五靈脂。硏水飛澄去砂石曬乾。靑皮。陳皮。幷去白。各二兩。爲末和勻。以好醋打麪糊搜和丸。如豌豆大。每服三十粒。或五十粒。空心。粥飮呑下。局方。
單方
凡二十四種
人參
補五藏氣不足。又治氣弱。氣短。氣虛。或煎。或末。或熬膏。多服妙。
木香
治心腹。一切氣。本草。
凡腔子裏氣。須用些木香行之。入門。
丹溪曰。木香。行中下二焦氣。須以檳榔爲使。又曰。木香。味辛。如氣鬱不達。固宜用之。若陰火上衝。則當用黃柏。知母。而少用木香佐之。
湯液曰。調諸氣。散滯氣。治腹中氣不轉運。末服。煎服。幷佳。
片子薑黃
治氣爲最。能治冷氣刺痛。末服。煮服。皆佳。本草。
黃芪
湯液曰。實衛氣。能溫分肉。充皮膚。肥腠理。又能補上中下。內外。三焦之氣。
東垣曰。肥白氣虛人。宜多服。蒼黑氣實者。勿用。煎湯服之佳。
生薑
丹溪曰。生薑散氣。
湯液曰。此藥能行陽而散氣。煎服良。
香附子
大下氣。本草。
丹溪曰。香附主氣分之病。佐以木香。散滯氣。泄肺氣。佐以沈香。無不升降。又曰。沈香。佐香附。流動諸氣。極妙。凡人有病。則氣滯而餒。故香附入氣分爲君藥。末服。煎服。丸服。幷佳。
白豆蔲
下氣。本草。
丹溪曰。補上焦元氣。馨香之氣味。令胃氣上行。末服佳。
牽牛子
黑者屬水。白者屬金。乃瀉氣之藥也。心法。
下一切氣壅滯。本草。
末服。丸服幷佳。
沈香
升降眞氣。又能養諸氣。上而至天。下而至泉。用爲使。湯液。
佐以烏藥。走散滯氣。本草。
入門曰。保和衛氣。入湯磨汁和服。入丸散硏極細服。
枳殼
下氣。本草。
正傳曰。稟受素壯。而氣刺痛。用枳殼。烏藥。若氣不舒。而刺痛。當用木香。
治冷氣攻刺。枳殼二兩。香附子。甘草各一兩。爲末。每二錢。葱白煎湯。調服。得效。
烏藥
治一切氣。與沈香同磨。作湯點服。治胸腹冷氣。甚穩當。本草。
檳榔
下一切氣。本草。
湯液曰。苦以破滯。辛以散邪。專破滯氣下行。又泄胸中至高之氣。末服良。
厚朴
主五藏一切氣。又能走冷氣。煎服佳。本草。
訶子皮
下氣。治一切氣。氣虛人。宜緩緩少服。蓋雖澁腸而又泄氣故也。煎服。末服。幷佳。本草。
龍腦
下惡氣。其性輕浮飛揚。能透達關竅之氣。入他藥服。本草。
麝香
辟惡氣。本草。
麝能引藥氣透達。直指。
通關透竅。上達肌膚。內入骨髓。與龍腦相同。香竄過之。入門。末服。又入丸藥用。
陳皮
下氣。又治逆氣。本草。
湯液曰。導胸中滯氣。又能益氣。若去滯氣。橘皮三分。加靑皮一分。煎服。本草。
靑皮
主氣滯。破積結及膈氣。煎服。末服。幷佳。本草。
蘿葍
大下氣。草木中。惟蘿葍下氣最速。爲其辛也。生薑雖辛。止能散而己。蘿葍辛而又甘。故能散緩而下氣速也。蘿葍子尤下氣。炒煎服。末服。幷佳。本草。
葱白
通陽氣。以通上下之陽。去靑取白。連根煎服。本草。
紫蘇葉
下氣。與橘皮相宜。氣方中多用之。又散表氣。濃煎服。本草。
人乳
益氣爲百藥之長。最宜長服之。本草。
牛肉
補虛益氣。滋養氣血。肚尤良。爛蒸食之。本草。
黃狗肉
益氣。補陽氣。和五味。煮熟食之。本草。
六字氣訣
噓肝氣。呵心氣。呼脾氣。呬肺氣。吹腎氣。嘻三焦氣。其法以口吐鼻取。能去病延壽。
肝若噓時目爭精。肺知呬氣手雙擎。心呵頂上連叉手。腎吹抱取膝頭平。脾病呼時須撮口。三焦客熱臥嘻嘻。
春噓養肝。夏呵養心。秋呬養肺。冬吹養腎。四季呼養脾。不時嘻養三焦。切忌出聲聞於口耳也。臞仙。
肝病。大呼三十遍。細呼十遍。心病。大呵三十遍。細呵十遍。脾病。大呼三十遍。細呼十遍。肺病。大呬三十遍。細呬十遍。腎病。大吹五十遍。細吹十遍。皆須左右導引然後乃爲之。得效。
鍼灸法
一切氣疾。取氣海。氣逆。取尺澤。商丘。太白。三陰交。噫氣上逆。取太淵。神門。短氣。取大陵。尺澤。少氣。取間使。神門。大陵。少衝。足三里。下廉。行間。然谷。至陰。肝兪。氣海。伸應。
上氣。灸太衝。氣結。食不消。灸太倉。冷氣。臍下痛。灸關元百壯。短氣。灸大椎隨年壯。肺兪百壯。神闕二七壯。又灸第五椎下隨年壯。得效。
短氣。取天井。大椎。肺兪。肝兪。魚際。尺澤。甲乙。
氣亂于心。取神門。大陵。氣亂于肺。取魚際。太谿。氣亂于腸胃。取太白。陷谷。足三里。氣亂于頭。取天柱。大杼。通谷。束骨。氣亂于臂脛。取二間。三間。內庭。陷谷。液門。中渚。俠谿。臨泣。靈樞。
